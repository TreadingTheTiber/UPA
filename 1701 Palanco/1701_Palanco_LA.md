## QUAESTIO XI.

*AN HAEC PROPOSITIO: INNOCENTIUS XII. est verus Papa sit immediate de fide?*

1. QUAMVIS huius quaestionis resolutio communis, & uniformis iam sit inter Theologos pro parte affirmativa, nihilominus difficillima est, propter difficilia argumenta, & haud facilem eius probationem. Ut tamen in ea clarius procedamus.

*Aliqua praemittuntur.*

2. SUPPONENDUM est primo, posse dari electionem Papae, vel irritam, & invalidam, vel dubiam. Hoc quidem experientia ipsa docet, desumpta ex electionibus illis, quibus in Ecclesia subsequuta sunt schismata circa verum Pontificem agnoscendum, aliis unum, aliis alium ut legitimum acceptantibus, ut contigit tempore Concilii Constantiensis, quando Ecclesia divisa per factiones tres Pontifices praetensos habebat, quos ipsum Concilium declaravit nullos, vel eos deposuit: Si autem electio certò valida fuisset in aliquo, & minimè dubia, talis in Ecclesia divisio non fuisset, nec necessitas congregandi Concilium ad discernendum de vero Papa.

3. Sed inquires, ex quo Capite electio Papae vitiari, aut invalidari potest? Ratio dubitandi est, nam imprimis ex parte eligentium videtur non posse invalidari: Eligentes enim sunt Cardinales, quibus Ecclesia suam potestatem electivam commisit; sed his nulla potest objici exceptio: Ergò ex parte eorum invalidari nequit. Minor probatur, quia imprimis nequit illis opponi censura ulla, aut excommunicatio, nam est privilegium huius electionis, quod nullus elector impediri possit à iure eligendi propter censuram ullam, ut expressè traditur, *in Clement*. *Ne Romani §. Ceterum, de electione*. Quod ita merito statutum est, ut in electione, a qua totum Ecclesiae regimen pendet, vitaretur schisma, dubietas, aut incertitudo. Deinde nec potest opponi, quod electio facta sit per fraudem, violentiam, aut ambitionem, nam haec exceptio non admittitur, sed repellitur, *in cap. in Nomine, distinct. 23*. quando Papa invenitur electus a duabus ex tribus partibus Cardinalium, ut de facto fiunt Papae electiones: Nulla ergo exceptio opponi potest. Et confirmatur, quia certissimum est, atque omnibus exploratum ei electioni assistere Spiritum Sanctum: Sed electio, in qua certissima assistit Spiritus Sanctus, certissime valida est, & minime potest esse dubia, aut invalida: Ergo. Major probatur, ex *Sixti V. Const. 50*. ubi de Cardinalibus congregatis ad Papam eligendum sic ait: *In illa Sacra electione censendi sunt veri Interpretes, atque internuntij voluntatis divinae, cuius Spiritu, sicut universum Ecclesiae Corpus sanctificatur, & regitur, ita maxime hoc totum eiusmodi electionis opus eiusdem afflatu, & instinctu absolvi certissimum est, atque omnibus exploratum*: Ergo certissimum est, atque omnibus exploratum, &c.

4. Verumtamen dico, quod licet ex praefatis exceptionibus vitiari non possit. Potest tamen invalida esse, aut dubia electio illa, primo si non fiat a legitimis Electoribus, nempe si fieret ab aliquibus non Cardinalibus, intrusis tamen absque Ecclesiae consensu. Secundo, quamvis fiat a Cardinalibus, si fiat per metum cadentem inconstantem virum, quia tunc declaratur ut nulla *in Concil. Constantiensi Sess. 39*. Similiter, si a duabus partibus Cardinalium non sit electus, ut habetur, *in Constit. Iulij II*. quae incipit: *Cum tam divina, Anno 1505*. Aut si aliquis ex illis duabus partibus non esset vere Cardinalis, ut colligitur *ex Abbate in c. licet, de Electione*. Tertio, si electus sit haereticus manifestus, ut constat ex dicta *Constit*. Quinto, si non esset vir, si esset iudicio privatus, aut pateretur aliam exceptionem iuris naturalis, quae ipsum incapacem redderet Pontificatus, nam istae exceptiones reddunt electionem nullam ex parte electi. Quaelibet ergo ex his exceptionibus, si certo concurreret in electione, faceret electionem certo nullam. Si autem dubium foret ex ratione gravi, & prudenti, an concurrisset, faceret electionem dubiam: Ad confirmationem in contra dico, talem assistentiam Spiritus Sancti non esse certissimam, nisi postquam constat electionem esse pacifice consummatum, & promulgatam, in hoc enim sensu loquitur Sixtus V, & inde posset nos etiam certitudinem illius electionis comprobabimus, inquit enim quod electionis opus eiusdem afflatu, & instinctu absolvi certissimum est, non autem absolvitur, dum pacifice non consummatur, & promulgatur, acceptate Ecclesia; Potest autem non consummari pacifice, sed cum dubio, & tunc est, quando potest esse nulla, vel dubia.

5. Suppono secundo, esse immediate de fide hanc universalem: Omnis rite electus in Papam est verus Papa. Ita omnes Catholici, & colligitur ex dictis potissime quaest.8. nam ex ea constat esse de fide divina, ex Christi institutione, & revelatione simul cum perpetua Ecclesiae traditione, residere Dignitatem Pontificiam D. Petri in omnibus eius legitimis Successoribus; ac proinde omnem legitimum Div. Petri Successorem esse verum Papam, seu Pastorem universalis Ecclesiae; cum autem ex Christi ipsius institutione Successores Div. Petri designentur per electionem, ut ex quaest. praecedenti, constat; consequens est, quod de fide sit omnem rite electum esse verum Papam, seu Pastorem universalis Ecclesiae: Unde de hac universali inter Catholicos nemo dubitat.

6. Suppono tertio, non esse de fide, quando electio, vel certo est nulla, vel dubia in Ecclesia, electum esse verum Papam. Ita etiam absque controversia omnes Catholici, quia si certo electio est nulla, certo etiam electus non est Papa, si vero sit dubia, eo ipso, vel non est verus Papa, quia ut aliqui existimant Papa dubius in Ecclesia non est verus Papa, vel dato, quod esset verus Papa, non est propositus Ecclesiae cum sufficienti certitudine ut debeat credi per fidem divinam talis.

7. Quaestio ergo solum habet locum, quando supponitur rite electus, & ut talis sine dubio, & sine schismate propositus, & acceptatus ab Ecclesia, an scilicet tunc sit de fide divina immediate ipsum in singulari nominatum esse verum Papam.

8. Ante cuius resolutionem, praemittit Ioann. a S. Thom. in praesenti, quod dupliciter potest aliquid esse de fide, nempe, vel per se primo, id est (explicat ipse) immediate; vel per se secundo, id est, mediate: Illud est de fide per se primo, & immediate, quod immediate creditur per lumen fidei, tamquam immediate a Deo revelatum: Illud vero tantum est de fide per se secundo, & mediate, quod tantum virtualiter continetur in obiecto immediate revelato, & ex illo deducitur veluti conclusio Theologica, & hoc non pertinet ad lumen fidei, sed ad lumen Theologicum. De quo vide supra, disp. 1. quaest. 7. a num. 1. & 21. Quaestio ergo praesens inquirit, an sit immediate, seu per se primo de fide praedicta propositio: Rursus, dupliciter potest esse aliquid de fide, vel quoad se, vel quoad nos. Illud est de fide quoad se, sed non quoad nos, quod re ipsa revelatum est in Sacra Scriptura, sed ut sic revelatum nondum est definitum, nec propositum ab Ecclesia, & sic de pluribus censent Theologi esse immediate in Scripturis revelata, ut quod gratia sit qualitas, quod efficacia gratiae sit independens a consensu libero voluntatis, quod Deus ante praevisa merita eligat praedestinatos ad Gloriam, & alia huiusmodi, quae tamen non sunt de fide quoad nos, quia Ecclesia hoc non definivit. Illud autem est de fide, etiam quoad nos, quod non solum est revelatum a Deo, sed ut sic revelatum proponitur Fidelibus ab Ecclesia.  

9. Adhuc tamen subdistinguit Ioan. a S. Thom. quod inter ea, quae sunt de fide quoad nos, alia sunt de fide quoad aliquos, nempe Sapientes, alia quoad omnes: Ea sunt de fide quoad omnes, quae ab omnibus sine controversia habentur ut revelata, & definita ab Ecclesia, ut Mysterium Trinitatis, & Incarnationis. Ea vero solum quoad aliquos Sapientes, quae non ita clare sunt revelata, & definita, quod non sit inter Sapientes de hoc controversia (saepe enim Sapientes concertat de aliqua propositione an sit revelata immediate, & ut talis definita ab Ecclesia, vel non, & consequenter an sit de fide; sicut de contraria, an sit haeretica, vel non, & tunc licet talis propositio directe de fide sit, tamen propositio reflexa dicens illam esse de fide, de fide non est.  

10. Insuper maxime praenotandum duxi, licet id in aliis praenotatum non viderim, quod dupliciter potest aliquid esse de fide immediate, & quoad nos, nempe vel absolute, vel conditionate. Illud est de fide conditionate, quod tantum credi potest, & debet fide divina obiective conditionata: Illud est de fide divina absolute, quod credi potest, & debet fide divina obiective absoluta. Quod adhuc stat dupliciter, quia fides divina obiective conditionata, vel potest esse tacite solum conditionata, vel expresse; tunc est expresse conditionata, quando prudenter dubitari potest de conditione, ut si adessent rationes dubitandi prudenter de validitate Baptismi alicuius infantis, tunc posset credi fide divina obiective conditionata, exprimendo conditionem, nempe, si est valide baptizatus, ipsum esse in gratia: Tunc est solum tacite conditionata, quando prudenter dubitari nequit de conditione, sed tamen conditio non manet omnino certa, sed cum contingentia, & possibilitate falsitatis, ut cum nulla ad est ratio dubitandi, nec suspicandi Baptismum infantis non esse validum, sed tamen quia de hoc non est infallibilis certitudo, sed semper cum contingentia aliqua, & possibilitate ad oppositum, fides divina de eo quod infans ille baptizatus sit in gratia, est tacite, seu implicite conditionata. Itemque fides divina potest esse obiective absoluta, vel intrinsece, vel extrinsece: Tunc est obiective absoluta intrinsece, quando nec implicite, nec explicite est conditionata, quia videlicet ex modo intrinseco tendendi omnino absolute, & cum securitate, & infallibilitate absoluta assentitur obiecto: Tunc solum est absoluta extrinsece, quanto ex modo intrinseco tendendi non importat illam securitatem, & infallibilitatem absolutam, sed solum sub tacita conditione, conditio tamen creditur impleta fide humana, vel alio lumine fallibili, quia tunc per fidem, aut iudicium de conditione impleta, fides divina, alias intrinsece, & implicite conditionata, redditur extrinsece absoluta. Quae doctrina constat ex dictis supra, disp. 1. quaest. 9. a num. 61. 68. 76. &c.  

11. Igitur sine controversia certum est inter Catholicos, esse de fide, saltem sub tacita conditione, propositionem de qua est quaestio, nempe si Innocentius sit ricte electus, & consequenter esse etiam de fide absolute, saltem extrinsece, quia hoc nihil aliud importat, quam esse de fide illam universalem: *Omnis rite electus est Summus Pontifex*, & credi per humanam fidem, & certitudinem moralem, Innocentium esse rite electum, absque ulla ratione prudenter dubitandi, aut suspicandi oppositum: Hoc autem, supposita pacifica acceptatione, ut modo supponitur, a nullo Catholico negatur, sed nec negari potest.  

12. Ex quo infero controversiam praesentem in eo potissimum consistere, an videlicet sit de fide divina immediate, & absolute sine conditione ulla, nec tacita, nec expressa, *Innocentium XII. esse verum Papam.* In qua quidem controversia partem negativam tenent ex Catholicis, Cardenalis Turrecremata, Caietanus, Castro, Cano, Corduba, Bañez, Malderus, Araujo. Quorum loca, & verba referunt PP. Salmant. in praesent. disp. 4. de Rom. Pont. a num. 28. Quin, & eam probabilem censent apud ipsos Azor, & Gonet. Pars tamen affirmativa iam est communis inter Theologos modernos. Pro qua sit.

### NOSTRA SENTENTIA

13. DICO igitur 1. De fide divina est immediate, & absolute Innocentium XII. esse verum Papam. Probatur primo: Quia Martinus V. in Concilio Constantiensi, in proscriptione errorum Ubicleph. Sess. 45. & ult. iubet, quod suspectis in fide, inter alias, haec interrogatio fiat: *Utrum credas quod Papa canonice electus, qui pro tempore fuerit, eius nomine proprio expresso, sit Successor B. Petri, habens Supremam Authoritatem in Ecclesia Dei*: Ergo suspectis in fide, eo tempore, quo regnat in Ecclesia Innocent. XII. debet interrogari, an credant, *quod Innocentius XII. est verus Petri Successor, &c.* Nam interrogatio debet fieri, proprio nomine Pontificis expresso, iuxta praedictum Decretum: Sed solum debet interrogati utrum credant quod immediate est de fide, nam quod tantum mediate est de fide, non creditur, sed Theologice ex creditis deducitur, & scitur: Ergo supponit Martinus V. cum Concilio esse immediate de fide in hoc temporis serie, quod Innocent. XII. est verus Pontifex.

14. Dices ex PP. Salmant. in praesenti, quod credere non semper significat actum fidei immediate, sed potest ampliari ad assensum theologicum ex principijs fidei deductum; & sic ampliari potest in praedicto Decreto, quia illud formatum fuit contra asserta Ubicleph, quae non omnia erant immediate contra fidem, sed aliqua tantum mediate, id est, erronea, aliqua suspecta in fide, aut sapientia haeresim; unde cum sic suspecti interrogari iubentur de illis articulis, an credant, credere sumi potest in ampla significatione pro assentire.

15. Sed contra, quia licet huiusmodi solutio sufficiat ad intentum PP. Salmant. nempe ut nostra sententia non intelligatur expresse definita in illo Decreto, ita quod sit de fide reflexe, de quo infra dicemus, tamen negari nequit, quod in illo Decreto, dum iubentur interrogari suspecti an credant, respectu aliquorum articulorum debet intelligi credere stricte, nempe immediate per fidem, potissime si articulus interrogationis sit talis, quod si non sit immediate de fide, nec mediate possit esse de fide: Sed talis est articulus iste, nempe quod *Pontifex praesens, proprio nomine expresso, sit verus Pontifex*, ut infra constabit: Ergo dum iubentur interrogari, an id credant, ly credant, debet intellegi de fide stricte, pro actu proprio fidei immediate.

16. Dices secundo, & urgentius; praedictum Decretum, ad summum probare quod articulus ille de vero Papa pro tempore existenti, sit immediate de fide sub tacita conditione, nempe si sit rite electus, non tamen omnino absolute, & sine ista conditione. Probabisque, quia etiam Ecclesia iubet infirmis, quibus administratur Viaticum, fieri hanc interrogationem inter alias, quae ad fidem spectant: *Credis, quod hoc, quod meis manibus teneo, est verum Corpus Christi?* Et tamen inde non infertur esse de fide omnino absolute in illa numero Hostia esse Corpus Christi, sed solum sub tacita conditione, ut supra explicabam, *disput. 2. quest. 4. a num. 12.* Ergo pariter, licet Martinus V. iubeat interrogari suspectos in fide, an credant hunc pro tempore existentem esse verum Pontificem. Sed contra, quia licet sit paritas in modo utriusque interrogationis, est tamen disparitas in fine, propter quem iubentur fieri illae interrogationes. Etenim illa interrogatio, quae fieri iubetur infirmo circa Hostiam singularem, non exigitur ut novum fidei articulum credat, sed solum ut fidem iam confessam in priori articulo, seu interrogatione, nempe quod Christus sit in qualibet Hostia rite Consecrata, applicet ad illam singularem Hostiam, & hoc eo fine ut eam cum singulari devotione recipiat, prout oportet; ad quod non requiritur quod illa applicatio fidei sit sine tacita conditione omnino absoluta, sed satis est, quod sit tacite conditionata, & extrinsece absoluta, modo explicato supra. At illa interrogatio, quam iubet fieri Martinus V. suspectis in fide, fieri iubetur, ut examinentur in fide, & circa Supremam regulam visibilem animatam illius, an videlicet circa illam habeant debitam firmitatem; ad hoc autem opus est, ut infra ostendam, quod circa praesentem Papam in singulari habeant firmam fidem absolute, & sine ulla tacita conditione; unde cum exigitur ut credant ipsum in singulari esse verum Papam, debet intelligi *de credere*, seu de fide omnino absoluta, & sine tacita conditione.

17. Probatur deinde Conclusio ratione a priori, communiterque a Recentioribus existimata efficaci, quam sic proponunt PP. Salmant. in praesenti: Propositio singularis contenta in universali toti Ecclesiae revelata est immediate de fide, sicut ipsa universalis: Sed haec propositio singularis: *Innocentius XII. est Summus Ecclesiae Pontifex* continetur in illa universali: *Omnis rite electus est verus Pontifex*: Ergo de fide est immediate praedicta propositio singularis. Maior supponitur ab ipsis, sicut a nobis, supra probata, *disp. 1. quest. 7.* Ubi ostendimus revelationem propositionis universalis facere immediate de fide omnes singulares sub universali revelata contentas. Minor etiam supponitur: Quia supponimus Pontificem, de quo loquimur, non esse invalide, aut dubie electum, sed certo rite electum, & ut talem acceptatum ab Ecclesia, sicut de facto est Innocentius XII. Sed eo ipso, quod sit rite electus, & acceptatus ab Ecclesia, illa singularis continetur sub universali, quod omnis rite electus, &c. Ergo.

18. Verumtamen haec ratio, nisi aliquid ultra ostendatur, nondum probat efficaciter assumptum. Nam instatur manifeste in hac propositione singulari: Haec Hostia continet verum Corpus Christi, quae quidem, quamvis supponamus esse rite consecratam, ut supponitur, quando nulla est ratio dubitandi, nec suspicandi contrarium, nihilominus non est omnino absolute de fide, sed solum sub tacita conditione, ut vidimus ex Div. Thom. tum disput. 1. quaest. 9. num. 68. tum disput. 2. quaest. 4. a num. 32. Instatur etiam manifeste in quolibet infante solemniter baptizato, nam de fide est universaliter: Omnem infantem rite baptizatum esse in gratia; sed sub hac universali continetur haec singularis: Hic infans (designato aliquo solemniter baptizato) est in gratia, quia supponitur rite baptizatus: Ergo de fide Catholica erit haec singularis; quod tamen negant omnes.

19. Et ratio est, quia licet universalia sit immediate de fide, continentia tamen singularis, quam supponimus, sub illa, aut in illa, non est de fide, nec infallibilis, nec omnino infallibiliter certa, sed cum contingentia falsitatis, siquidem, quod haec Hostia sit rite consecrata, & quod hic infans sit valide baptizatus, non potest habere certitudinem omnino infallibilem: Sed quoties datur huiusmodi contingentia, singularis contenta in universali non potest esse omnino absolute de fide, sed ad summum sub tacita conditione: Ergo in duobus exemplis relatis singulares non sunt immediate de fide omnino absolute, sed sub tacita conditione, nempe si Hostia sit rite consecrata, & si infans sit valide baptizatus, sicut supponitur, potest enim quod supponitur, non esse ita sicut supponitur. Tum sic, sed quamvis illa universalis, omnis rite electus, &c. sit immediate de fide, tamen, quod Innocentius XII. fuerit rite electus, non videtur de fide certum, nec omnino infallibile, quia potuit electio esse nulla ex aliquo vitio, nempe vel quia facta per simoniam, vel quia electus non esset baptizatus, vel alio titulo ex supra numeratis, num. 4. Ergo praedicta singularis *Innocentius XII. est Verus Papa*, ad summum erit de fide sub tacita conditione ritae electionis, non vero omnino absolute.

20. Nec huiusmodi difficultas evacuatur, si dices, quod huiusmodi solutio destruit statum praesentis controversiae, nam haec procedit supposita legitima electione Innocentij XII. & quod sit in pacifica possessione, & quod ei non contradicat Ecclesia; cum hac autae suppositione non compatitur negare certitudinem illius minoris, nempe, quod *Innocentius est legitime electus*. Sed contra, quia licet supponatur ipsum fuisse legitime electum, restat tamen explicare, qua certitudine hoc supponatur. Etenim, dum adoramus Hostia in singulari, supponimus illam esse rite consecratam, & hoc certo supponimus sine dubitatione, aut suspitione in contra; non tamen tanta certitudine, quae sufficiat ad fidem divinam omnino absolutam, & sine tacita conditione de existentia Corporis Christi in illa singulari Hostia: Ergo pariter, quamvis in hac controversia supponatur, Innocentius rite electus, & id quidem certo supponatur sine ulla contradictione, tamen inde non infertur esse de fide omnino absoluta ipsum esse Papam, nisi prius exploretur, qua certitudine debeat gaudere illa minor, nempe quod sit rite electus, & an tanta certitudine gaudeat.

### EXPLICATUR CERTITUDO EXACTA *contingentiae singularis in universali, ut singularis sit de fide.*

21. Et hinc oritur quaestio intercidens, a qua, nifallor, pendet huius controversiae clara ennodatio, & argumentorum solutio, nempe: Quenam certitudo requiratur de continentia subiecti singularis sub subiecto universalis revelatae, ut singularis sit de fide immediate. Cui ut respondeam.

22. Dico primo, quod ut singularis sit de fide sub expressa conditione, nulla certitudo requiritur, sed cum dubio de tali continentia potest esse sic de fide. Patet, quia quamvis esset dubium positivum na haec singularis Hostia esset rite consecrata, credi tamen posset, & deberet sub expressa conditione, quod si re ipsa esset rite consecrata, continet Corpus Christi; & similiter si esset prudens suspicio: Ergo.

23. Dico secundo, quod ut credatur fide divina absoluta extrinsece sub conditione solum tacita, sed non exprimenda, sufficit certitudo humana, seu moralis, sine prudenti suspitione in contra. Patet etiam, quia ubi ita certum est Hostiam esse rite consecratam, aut infantem rite baptizatum, opus non est exprimere in credendo conditionem illam in Hostia sit rite consecrata, & similiter de infante, sed potius esset imprudentia: Ergo.

24. Maior, seu tota difficultas est de certitudine requisita ad fidem intrinsece absolutam, & sine conditione adhuc tacita. Respondent autem aliqui, satis esse, quod sit moraliter certa talis continentia, v. g. in nostro casu, quod sit moraliter certum in Ecclesia Innocentium XII. fuisse rite electum. Verumtamen huic sententiae non acquiesco, & eam sic impugno: Nam certitudo pure moralis est fallibilis physice, & metaphysice: Sed dummodo maneat fallibile physice, & metaphysice quod Innocentius fuerit rite electus, implicat quod sit de fide divina omnino absolute ipsum esse verum Papam: Ergo. Probatur minor, quia idem est aliquid esse de fide divina omnino absolute, ac esse infallibile physice, & metaphysice, siquidem fides divina ita infallibilis est, ut supra ostendimus, disput. 1. quest. 4. Sed nequit esse infallibile physice, & metaphysice Innocentium XII. esse Summum Pontificem, quandiu fallibile manet physice, & metaphysice eum fuisse rite electum: Ergo. nec potest esse de fide divina omnino absolute. Probo minorem, quia quandiu fallibile manet physice, & metaphysice ipsum esse rite electu (id est, valide, nam pro eodem usurpatur in praesenti, rite electio, ac valida) manet etiam physice, & metaphysice fallibile ipsum esse verum Pontificem: Ergo nequit esse infallibile ipsum esse verum Pontificem, quandiu fallibile manet ipsum fuisse rite, seu valide electum. Antecedens probatur, nam quod sit valide electus, vel est de essentia Summi Pontificis, vel saltem conditio essentialis, & de iure divino exacta, ut sit verus Pontifex, quia Christus instituit eam Dignitatem ut transituram ad Successores unice per validam electionem, ut constat ex quest. praeced. Sed quotiescumque est fallibile physice, & metaphysice quod detur conditio essentialiter, & de iure divino requisita ut quis sit verus Pontifex, est similiter fallibile ipsum esse verum Pontificem: Ergo. Probo minorem, quia nequit esse falsum, dari conditionem essentialem, ut quis sit verus Pontifex, quin sit etiam falsum dari conditionatum, nempe ipsum esse verum Pontificem, quia deficere nequit conditio essentialis, quin deficiat id, ad quod est conditio essentialis, alias si id posset persistere, illa deficiente, iam illa non esset conditio essentialis, id est, essentialiter, exacta: Ergo eadem possibilitate, qua posset esse falsum dari talem conditionem ut quis sit verus Pontifex, eadem potest esse falsum ipsum esse verum Pontificem : Sed idem est aliquid esse fallibile, ac posse esse falsum : Ergo quandiu manet fallibile physice, & metaphysice dari conditionem essentialem, ut quis sit verus Pontifex, eodem modo manet fallibile ipsum esse verum Pontificem.

25. Confirmatur : Quia si solum est moraliter certum Innocentium XII. esse valide electum : Ergo physice, & metaphysice non repugnat in eius electione intervenisse aliquem defectum annullantem ipsam, v. g. quod non esset re ipsa baptizatus, aut quod non esset re ipsa ordinatus : Ergo physice, & metaphysice non repugnat quod ex tali defectu hodie non sit verus Pontifex, & consequenter, quod fallatur Ecclesia ipsum credens verum Pontificem. Probatur haec ultima consequentia, quia de fide est, & consequenter metaphysice infallibile, quod qui non est valide baptizatus, nec valide ordinatus, non est verus Pontifex : Ergo si physice, & metaphysice loquendo, non repugnat quod Innocentius XII. non sit valide baptizatus, nec valide ordinatus, sed potest metaphysice loquendo in hoc falli Ecclesia, pariter poterit Ecclesia falli in credendo ipsum esse verum Pontificem.

26. Confirmatur secundo, quia in consequentia metaphysice infallibili, eo ipso quod consequens possit esse falsum, potest etiam antecedens eadem possibilitate falsum esse: quia in bona consequentia repugnat metaphysice quod antecedens sit verum, & consequens falsum : Sed haec est consequentia metaphysice infallibilis : *Innocentius XII. est verus Pontifex : Ergo est valide electus* : Ergo si consequens potest, metaphysice loquendo, hodie esse falsum, nempe quod sit valide electus, poterit etiam metaphysice loquendo hodie esse falsum antecedens, nempe quod sit verus Pontifex: Non ergo erit metaphysice infallibilis, & consequenter nec de fide divina absolute, quod Innocent. XII. est verus Pontifex.

27. Vel aliter : In bona consequentia, si antecedens est infallibile metaphysice etiam consequens debet esse metaphysice infallibile, quia sicut ex antecedenti necessario non sequitur nisi necessarium, ita ex antecedenti infallibili metaphysice sequi non potest, nisi infallibile metaphysice : Sed haec est bona consequentia : *Est verus Pontifex, ergo est valide electus* : Ergo si est metaphysice infallibile quod est verus Pontifex, debet etiam esse metaphysice infallibile, quod est valide electus. Vel aliter : Haec est bona consequentia : *Non est valide electus : Ergo non est verus Pontifex* : Rogo igitur, vel est possibile physice, & metaphysice antecedens, rebus prout nunc, nempe post pacificam acceptationem (hoc enim sensu semper loquor, & non ex terminis secundum se sumptis, quia ex terminis secundum se sumptis nec moraliter repugnat hunc hominem non esse Pontificem) vel est metaphysice impossibile. Si metaphysice impossibile: Ergo non solum moraliter, sed metaphysice impossibile est quod non sit valide electus: Ergo quod sit valide electus est metaphysice infallibile, & non solum moraliter; & habeo intentum, nempe quod non sufficiat sola certitudo moralis de valida electione. Si est possibile metaphysice illud antecedens: Ergo & consequens, quia in bona consequentia ex antecedenti possibili non sequitur consequens impossibile, ut docent dialectici; Ergo, rebus prout nunc, erit metaphysice possibile quod Innocentius XII non sit verus Pontifex, & consequenter non erit metaphysice infallibile quod est verus Pontifex: Ergo nec de fide divina omnino absolute.

28. Confirmatur tertio, quia quamvis sit moraliter certum Hostiam esse valide consecratam, v. g. quando plures Sacerdotes in magno numero concurrunt ad eam consecrandam, ut in Ordinum celebratione, ubi moraliter est impossibile quod aliquis saltem ex illis non habeat veram intentionem, & valide consecret; tamen adhuc supposita morali certitudine de valida consecratione non est de fide divina omnino absolute quod in illa Hostia singulari sit Corpus Christi, sed solum sub tacita conditione: Ergo si solum sit moralis, & non maior certitudo de valida electione Innocentii XII, non potest esse de fide divina omnino absolute ipsum esse verum Pontificem.

29. Respondebis primo, cum Lugo, distinguendo duplicem gradum certitudinis moralis, nempe, & certitudinem moralem, quae admittit formidinem prudentem falsitatis, & huiusmodi est certitudo humana ex testibus, vel aliis coniecturis humanis desumpta, quae sufficit ad regulandas actiones humanas, licet admittat prudentem formidinem de opposito, quia videlicet testes possunt fallere, & similiter alia motiva, quibus nititur talis certitudo, & nonunquam contingit aliquem falli ex ipsis, vel similibus motivis; de qua quidem certitudine morali loquuti sumus *tract. de Conscientia, quaest. 33, a num. 8.* & cum ea formidinem falsitatis conciliari, diximus *ibid. a num. 45.* Et de hac morali certitudine inquit Lugo non sufficere ad fidem divinam omnino absolutam, quia cum formidine prudenti, ne forsan haec Hostia non sit rite consecrata, credere non possu omnino absolute fide divina in ea esse Corpus Christi, & similiter de Infante baptizato, quod sit in gratia. Secunda certitudo moralis est, quam in summo gradu talem diximus supra disp.2. quaest.6.num.15. Et haec non admittit prudentem formidinem falsitatis, ut ibidem diximus num. 4. Immo nec imprudentem videtur posse admittere, nam huiusmodi certitudo ea dicitur, quam habemus de existentia Romae, aut Neapolis, vel Mediolani: Quis autem, nisi amens sit, aut fatuus, vel imprudenter quidem formidare poterit, ne forsan Roma non detur in rerum natura? Et de huiusmodi; aut simili certitudine morali sentit Lugo satis esse quod quis illam habeat de continentia singularis in universali revelata, ut singularis sit absolute de fide divina.

30. Sed contra est primo, quia certitudo moralis de rita electione, seu valida Innocent. XII. non potest esse tanta, sicut certitudo de Romae existentia, nam haec fundatur in convenientia innumerorum testium ocularium, nullo negante, & est de re, quae oculis ipsis videtur: Quinimo non solum moraliter, sed etiam physice impossibile videtur, quod omnes, qui tanquam testes oculares de illa scribant, & loquantur, omnes fallere velint, nullusque veritatem propalare audeat; quod enim omnes homines in aliquo mendacio scienter proferendo constanter, & semper conveniant, potissime de re oculis ipsis subiecta, & in quo mendacio a quocumque comprehendi possint, nedum moraliter, sed physice, & ex natura rei repugnat naturae humanae; & ideo forsan illa certitudo non solum moralis, sed physica est. Quod si praedicta repugnantia physica est, etiam erit metaphysica, quia Deus de potentia absoluta, seu miraculose facere nequit quod omnes homines conveniant in praedicto proferendo mendacio, natura ipsa id repugnante, alias Deus esset Author specialis mendacii; Ergo metaphysice etiam repugnabit, quod omnes, qui de Roma tanquam testes oculares loquuti sunt, aut scripsere, scienter fallere nos voluerint constanter, & unanimiter, nullo contradicente: Hoc autem omnino necessarium erat, ut falsum foret Romam existere: Est ergo metaphysice impossibilis haec falsitas, & consequenter metaphysice infallibile Romam existere, & idem de qualibet alia Urbe, aut Regione, vel individuo, de quibus innumeri testes oculares unanimiter testificantur, nullo dubitante, aut contradicente. Haec obiter dixerim; quia video sine examine omnes istas certitudines reputari pure morales, cum tamen ex praedicto fundamento ostendi possit infallibilitatem habere metaphysicam. Vide supra, disputat. 2. quaest. 6. num. 5.

31. Sed demus quod sint certitudines solum morales, sed in summo gradu, ita ut nullam formidinem admittant falsitatis. Certitudo moralis de validitate electionis Pontificis tanta nequit esse, quia non est de re, quae oculis patens sit, nec de qua sint testes oculares, nec in tanto numero. Non quidem in tanto numero, quia testes illius electionis praecise sunt Cardinales. Nec isti sunt testes oculares validitatis electionis, quia quod sit valida consistit in pluribus conditionibus per se non patentibus, v. g. quod non sit simoniaca, quod electus sit vir, & non mulier, & praesertim quod sit re ipsa, & valide baptizatus, de hoc enim ipsi Cardinales testes oculares esse non possunt. Immo nec ullus praeter illum, qui electum baptizavit, quia de intentione essentialiter requisita in baptizante nullus esse potest ocularis testis. Non ergo certitudo moralis de validitate electionis Pontificis potest esse tanta sicut certitudo de Romae existentia, nec in summo gradu certitudinis moralis, sicut illa, ita ut omnem formidinem prudentem excludat.

32. Explicatur, & tacita solutio praecluditur; nam vel illa electio consideratur independenter ab assistentia Spiritus Sancti infallibiliter revelata, aut promissa, solum ex motivis visibilibus, & humanis humano modo propositis Ecclesiae; vel in vi revelationis, aut promissionis alique, vi cuius Christus promiserit absolute illi electioni assistentiam Spiritus Sancti. Si hoc secundum; ergo non est tantum certa moraliter validitas illius electionis, sed certa, & infallibilis metaphysice, quia electio, cui Christus promisit assistentiam Spiritus Sancti ne erret, in vi talis promissionis infallibile est eam non errasse, & consequenter validam fuisse. Et quidem non solum infallibile moraliter, sed metaphysice, quia quod Christus absolute promisit, metaphysice repugnat non esse sicut promisit. Si dicatur primum, sane omnia ea motiva visibilia, quantumvis uniformia, & convenientia, cum sint de re oculis non patenti, sed potius dependenti a re occultissima, nempe ab intentione Ministri qui electum baptizavit, & a Baptismo ipso, de quo nullus electus est testis ocularis, & similiter ab Ordinibus susceptis, minime possunt excludere per se ipsa independenter a revelatione, & promissione divina, formidinem prudentem nullitatis, vel incapacitatis subiecti.

33. Urgetur: Nam vel est infallibiliter promissa illi electioni assistentia Spiritus Sancti, ne erret, vel non? Si est infallibiliter promissa : Ergo infallibile est, non solum moraliter, sed metaphysice, ipsam non errasse, & consequenter fuisse validam. Si autem non est illi infallibiliter promissa ; ergo manet locus prudenti formidini, ne forsan Spiritus Sanctus non adstiterit electioni illi, & consequenter ne forsan erraverit eligendo non baptizatum, aut alio titulo incapacem ; nam sane deficiente assistentia Spiritus Sancti, nulla securitas esse potest de non errando, praesertim in re tam occulta.

34. Urgetur amplius, quia electio illa, si praescindamus ab assistentia Spiritus Sancti, non maiorem certitudinem potest habere de valore sui, vel saltem de capacitate intrinseca subiecti, quam aliae electiones Canonicae, quae fiunt in Ecclesia, inferiorum Pastorum, nam praecilla tali assistentia, Cardinales homines sunt, fragiles, infirmi, lutea vasa portantes, passionibus, & fallibilitati expositi, sicut electores in aliis Canonicis electionibus. Sed aliae electiones, quia illis singillatim non est promissa absolute, & infallibiliter assistentia Spiritus Sancti ne errent, non sunt ita certo validae, ut certitudo excludat omnem prudentem formidinem, ne forsan intervenerit aliquod caput nullitatis: Ergo si electioni Pontificis non sit infallibiliter, & absolute promissa assistentia Spiritus Sancti ad non errandum, seu praescindendo ab illa, non potest esse ita certa, quod excludat omnem formidinem.

35. Urgetur tertio, nam casu, quo centum Sacerdotes concurrerent ad consecrandam Hostiam, omnes probi, & timorati, rogo utrum esset tunc locus formidini prudenti ne forsan non esset valide consecrata, vel non? Si adhuc esset locus formidini prudenti : Ergo quamvis concurrant omnes Cardinales ad electionem unius Pontificis, praescindendo ab assistentia infallibili Spiritus Sancti, adhuc manebit locus prudenti formidini, potissime cum ad validam consecrationem Hostiae satis sit quod unus ex centum sit verus Sacerdos, & habeat intentionem, & alias ex parte materiae capacitas sit visibilis, ad validitatem autem electionis Papae opus sit, quod duae partes ex tribus Cardinalium concurrat, & sint vere Cardinales, & alias capacitas subiecti eligendi non sit visibilis, sed pendens a conditionibus occultis. Si vero dicas in illa consecratione non manere locum formidini prudenti; sic arguo : Et tamen non esset de fide omnino absolute illam Hostiam continere Corpus Christi, sed solum sub tacita conditione; Ergo quamvis de valida electione Papae nulla supersit formido prudens de nullitate illius, tamen si solum sit certa moraliter, non manebit de fide omnino absolute, electum esse verum Pontificem. Consequentia patet, quia sicut est revelatum, quod omnis rite electus est verus Pontifex, ita est revelatum, quod omnis Hostia rite consecrata continet Corpus Christi. Ex quo.

36. Secundo impugno praedictam solutionem, quia dato, quod electione Pontificis acceptata, non maneat locus prudenti formidini, tamen si manet fallibile physice, & metaphysice quod sit valide electus, manet fallibile physice, & metaphysice, quod sit verus Pontifex, ut ostensum manet: Sed si solum sit moraliter certa validitas illius electionis, necessario manet fallibilis physice, & metaphysice, quia sola certitudo moralis nequit excludere fallibilitatem physicam, & metaphysicam: Ergo non potest manere metaphysice infallibile, & consequenter nec de fide divina omnino absolute quod sit verus Pontifex, sed ad summum manebit certum moraliter certitudine excludente formidinem prudentem.

37. Propterea respondent alij, certitudinem moralem de validitate electionis sufficere ut sit absolute de fide electum esse verum Papam, quia sufficit ut absolute obligemur ad credendum illum esse verum Pontificem. Sed contra, quia quaestio illa, non tam instituta est ad indagandam obligationis qualitatem, quam ad indagandam fidei qualitatem circa verum Pontificem, & certitudinem fidei de illo habendam. Suppono ergo eam certitudinem moralem sufficere ut obligemur absolute ad credendum electum esse verum Pontificem, sed rogo, an obligemur absolute ad id credendum fide divina intrinsece absoluta, an tantum fide divina intrinsece, & tacite conditionata, & solum extrinsece absoluta? Si hoc secundum, ergo fides de eo quod electus, nempe Innocent. XII. est verus Pontifex non est intrinsece absoluta, sed conditionata tacite, sicut fides de existentia Christi in Hostia determinata: Ergo manebit, fallibile, & contingens absolute, an sit, vel non sit verus Pontifex; quod quis dicat? Si vero dicatur primum, redit argumentum factum, nam quandiu manet solum moraliter certa validitas electionis, & consequenter fallibile physice, & metaphysice an sit valide electus, non possumus credere fide divina omnino, & intrinsece absoluta, electum esse verum Papam: Ergo ad ita credendum non obligamur ex vi solius certitudinis moralis. Antecedens patet, quia dum manet fallibile absolute physice, & metaphysice an sit verus Papa, id credere non possumus fide divina omnino, & intrinsece absoluta, ut per se patet: Sed dum manet ita fallibile an sit valide electis, eodem modo manet fallibile an sit verus Papa : Ergo.

38. Respondent denique alij, quod certitudo de rita electione est duplex, una antecedens ad fidem de veritate Papae electi, alia consequens ad talem fidem. Et hanc secundam esse certitudinem metaphysicam per modum Conclusionis Theologicae, quia videlicet semel supposito quod sit de fide divina absolute Innocent. XII. esse verum Papam, inde consequenter infertur consequentia metaphysice infallibili fuisse valide electum, & sic est consequenter metaphysice infallibile, quod electio fuit valida. Attamen antecedenter non requiritur, quod validitas electionis sit metaphysice infallibilis, sed sufficit, quod sit moraliter certa, quia cum haec certitudo requiratur solum ex parte credibilitatis, sufficit quod sit solum certitudo moralis, qua sola supposita, iam est absolute infallibile metaphysice Innocent. XII. esse verum Papam.

39. Haec solutio magis accedit ad veritatem, quia fatetur non posse esse infallibile absolute quod Innocent. XII. sit verus Papa, quin eadem infallibilitate, nempe metaphysica, sit absolute infallibile ipsum fuisse valide electu, licet consequenter. Verumtamen adhuc non satisfacit, quia ante fidem divinam intrinsece absolutam de veritate Papae electi, debet dari certitudo obiectiva, seu fundamentalis omnino absoluta de eo quod sit verus Papa, hoc est, motivum absolute certificans cum metaphysica infallibilitate de veritate Papae: Sed si solum supponatur illa revelatio universalis: *Omnis rite electus est verus Papa*, cum certitudine tantum morali de rita electione, non supponitur motivum absolute certificans cum infallibilitate absoluta metaphysica, quod hic sit verus Papa: Ergo requiritur maior certitudo de validitate electionis pro priori ad fidem divinam intrinsece absolutam de veritate Papae. Minor probatur, quia illa universalis revelatio: *Omnis rite electus est verus Papa* se sola non certificat absolute quod hic sit verus Papa, sed solum sub conditione, quod sit rite electus: sicut haec universalis revelata: *Omnis Hostia rite consecrata continet Corpus Christi*, non certificat se sola absolute quod haec singularis Hostia contineat Corpus Christi, sed solum sub conditione, quod sit rite consecrata: Sed motivum ex se solum certificans conditionate, non potest certificare absolute antequam sit certa purificatio conditionis, nec potest certificare magis de conditionato, quam sit certa purificatio conditionis: Ergo si non supponatur maior certitudo, quam moralis de purificatione conditionis, nempe de rita electione, non potest illa universalis certificare absolute maiori certitudine, quam morali, de veritate Pontificis: Ergo nequit supponi motivum certificans absolute certitudine metaphysica de eo quod Innocent. XII. sit verus Papa. Et urgetur, quia adhuc supposita certitudine morali de eo quod aliqua Hostia sit rite consecrata, illa universalis: *Omnis Hostia rite consecrata continet Corpus Christi*, non certificat absolute certitudine absoluta metaphysica, quod in illa Hostia sit vere Corpus Christi: Ergo idem in nostro casu.  

40. Confirmatur, quia licet in motivis credibilitatis non requiratur connexio metaphysica absoluta cum re credenda, sed satis fit connexio moralis, tamen suppositis motivis credibilitatis certo moraliter suadentibus illam rem esse dictam a Deo, requiritur revelatio, seu motivum formale credendi absolute certificans intellectum cum infallibilitate absoluta metaphysica, de veritate rei credendae: Sed si solum supponatur ex parte credibilitatis certitudo moralis de electione, revelatio illa universalis: *Omnis rite electus est verus Papa*, non certificat absolute certitudine metaphysica, sed solum sub tacita conditione, si nimirum certitudo moralis non fallatur in electione: Ergo nequit fundare fidem divinam absolutam de eo quod sit verus Papa.  

41. Confirmatur secundo, quia valida electio, non solum requiritur ex parte credibilitatis, sed potius ut revelatio illa universalis constituatur in ratione motivi formalis fidei divinae absolutae de veritate Papae: Sed motivum formale fidei divinae in esse talis debet praesupponi ut certum, non solum moraliter, sed metaphysice: Ergo ut illa revelatio universalis moveat ad fidem absolutam de veritate Papae, debet supponi validitas electionis, vi cuius constituitur in esse motivi absoluti, certa, non solum moraliter, sed metaphysice. Minor patet, quia motivum formale fidei divinae praestat illi certitudinem, non solum moralem, sed metaphysicam: Ergo debet supponi, vel proponi ut certum, non solum moraliter, sed metaphysice, nequit enim praestare certitudinem, quam non habet. Minor vero probatur: Quia illa revelatio universalis solum est motivum formale fidei absolutae de veritate huius Papae singularis, in quantum est revelatio absoluta illius, nam motivum fidei divinae absolutae non potest esse revelatio, ut pure conditionata: Sed illa revelatio universalis constituitur inesse revelationis absolutae per validitatem electionis: Ergo per illam constituitur inesse motivi formalis fidei absolutae. Minor probatur, quia illa revelatio universalis ex se solum conditionate revelat hunc singularem hominem esse verum Papam, nempe si sit rite electus; sed revelatio ex se solum conditionata constituitur absoluta per ipsam purificationem conditionis, quae in praesenti est valida electio : Ergo illa revelatio universalis constituitur inesse revelationis absolutae per validam electionem.

42. Urgetur : Non potest esse metaphysice certum absolute hunc esse verum Papam,certitudine absoluta fidei,nisi praesupponatur obiective certum metaphysice, id est revelatum absolute, nam motivum formale illud credendi absolute cum certitudine metaphysica, est, quia revelatum absolute,implicat autem quod fides sit magis certa,quam motivum formale ipsius : Sed non potest supponi ut metaphysice certum illud esse revelatum absolute, in vi illius universalis, nisi supponatur tanquam metaphysice certum hunc hominem esse valide electum; quia per hoc constituitur illa revelatio universalis revelatio absoluta huius individui : Ergo debet supponi metaphysice certa valida electio, ut in vi illius universalis possit credi fide divina absoluta hunc esse verum Papam : Ergo non sufficit certitudo metaphysica consequuta ad fidem absolutam de veritate Papae, sed requiritur certitudo metaphysica obiectiva, & fundamentalis antecedenter ad talem fidem,siquidem talis certitudo de valore electionis debet praesupponi ex parte motivi fidei divinae absolutae.

43. Confirmatur tertio, quia in vi illius universalis : *Omnis rite electus,&c*. Non potest, adhuc mediate inferri tanquam conclusio Theologica, quod Innocent. XII. sit rite electus : Ergo nisi fides de veritate Papae innitatur alia revelatione, non potest dari certitudo metaphysica de valore electionis, adhuc consequenter ad fidem de veritate Papae, & per modum conclusionis theologicae.: Ergo nec antecedenter, nec consequenter erit maior certitudo,quam pure moralis de valida electione : Ergo tam antecedenter, quam consequenter manebit fallibile physice, & metaphysice ipsum fuisse valide electum : Sed cum hoc fatetur solutio non componi quod sit absolute de fide divina absoluta hunc esse verum Papam : Ergo, Caetera parent. Maior probatur : Quia ex hac universali : *Omnis rite electus est verus Papa*, nec immediate, nec mediate inferri potest ista singularis : *Ergo Innocent. XII. est rite electus*, nam qui sic argueret : *Omnis rite electus est verus Papa; ergo Innocent. XII. est rite electus*, omnino disparate argueret, non minus quam qui ita argueret : *Omnis iustus est Dei amicus; Ergo Petrus est iustus* : Ergo in vi illius universalis adhuc mediate non revelatur quod Innocent. XII. est rite electus: Ergo nec potest hoc reddi certum per modum conclusionis theologicae, siquidem conclusio theologica debet esse mediate revelata.

44. Nec valet recursus ad certitudinem moralem, nam si solum supponatur moraliter certa haec propositio : Innocent. XII. est rite electus, in vi illius universalis revelare: *Omnis rite electus est verus Papa*, nullam maiorem potest accipere certitudinem, sed manebit adhuc consequenter solum moraliter certa. Ratio est, quia ex illa universali nullo pacto infertur, sed disparate ad illam se habet, ut ostensum manet sed ex vi illius revelationis, seu propositionis revelatae, quae nullo pacto illam infert, sed disparate se habet, non potest accipere maiorem certitudinem, immo nec certitudinem ullam, ut ex se patet : Ergo si solum supponitur antecedenter certa moraliter, tantum certa moraliter manebit consequenter, non vero certa theologice per modum conclusionis theologicae. Explicatur : Quando in vi huius universalis revelatae: *Omnis homo est mortalis*, supposita tanquam naturaliter evidenti hac, *Petrus est homo*, creditur fide divina, quod *Petrus est mortalis*, nemo dixit, quod consequenter ad hanc fidem divinam, manet certa per modum conclusionis theologicae illa *Petrus est homo*, aut quod ista fuerit mediate revelata, quia videlicet, dum Deus revelat omnem hominem esse mortalem, per hanc revelationem, nec mediate, nec immediate revelat quinam sint veri homines, nec ex illa universali infertur, adhuc mediate : *Ergo Petrus est homo*; unde ista semper manet solum certa, & evidens lumine naturali, non vero lumine theologico : Ergo idem dicendum, quando in vi illius universalis : *Omnis rite electus*, &c. supposita ut moraliter certa ista : *Hic est rite electus*, creditur fide divina, quod hic est verus Pontifex, nempe quod manebit illa minor consequenter, sicut antecedenter, solum certa moraliter.

45. Et ratio a priori est, quia cum assensus fidei de hac propositione : *Innocent. XII. est verus Papa*, sit effectus formalis illius revelationis universalis : *Omnis rite electus est verus Papa*, unice motus formaliter ex illa, non potest inferre certitudinem, quam illa universalis non infert, quia effectus non potest excedere suam causam unicam : Sed illa universalis, *Omnis rite electus*, &c. adhuc supposita certitudine morali de rita electione Innocent. XII. non infert certitudinem metaphysicam de illa, quia adhuc tali certitudine supposita, nec mediate, nec immediate revelat ritam electionem, sed disparata se habet; & item, quia haec consequentia est disparate: Certum est metaphysice, quia sic revelatum, quod omnis rite electus est verus Papa, sed alias supponitur certum moraliter, quod hic est rite electus: Ergo certum est metaphysice hunc esse rite electum. Ergo adhuc supposita tali certitudine morali rite electionis, assensus fidei elicitus solum in vi illius universalis: Omnis rite electus, &c. non potest inferre metaphysicam certitudinem de rita electione Innocent. XII.

46. Ex dictis inferes primo: Quod ad credendam singularem fide divina omnino absoluta, in vi universalis revelarae, non sufficit sola certitudo moralis de continentia singularis in universali. Secundo: Quod requiritur certitudo metaphysice infallibilis, non solum consequenter ad fidem singularis, sed etiam antecedenter, & ex parte motivi ad credendum, saltem tanquam conditio essentialis ut moveat ad fidem divinam absolutam. Tertio: Quod probari nequit esse de fide absolute, & sine tacita conditione, Innocent. XII. esse verum Papam, in vi illius universalis: *Omnis rite electus est verus Papa*, nisi prius ostendatur esse metaphysice infallibile quod sit rite, seu valide electus. Sed unde inquies id ostendi poterit? Respondeo, ut sequitur.

### INSTAURATUR RATIO *Conclusionis.*

47. SI ergo instaurari potest ratio Conclusionis, ut efficaciter probet: Etenim quotiescumque est immediate de fide universalis, & est omnino infallibilis continentia singularis sub ipsa, singularis est etiam immediate, & absolute de fide: Sed haec universalis: *Omnis rite electus est verus Papa*, est immediate de fide; & est omnino infallibile, quod singularis ista: *Innocent. XII. est verus Papa*, continetur sub illa: Ergo etiam ista singularis est immediate, & absolute de fide. Minor, quoad secundam partem, in qua sola stat difficultas, probatur: Quia omnino, seu metaphysice infallibile est Innocent. XII. fuisse rite, seu valide electum: Sed in hoc consistit formaliter continentia praedictae singularis sub illa universali: Ergo talis continentia est omnino infallibilis. Probatur maior: Quia infallibile omnino est Electores non errasse in illa electione, saltem, quoad valorem ipsius: Ergo infallibile omnino est illam electionem fuisse ritam, seu validam. Probo antecedens: Infallibile omnino est Electores non errare in electione, quae absolvitur, & consumatur instinctu, & afflatu Spiritus Sancti : Sed infallibile omnino est quod electio Innocent. XII. fuit absoluta, & consumata instinctu, & afflatu Spiritus Sancti : Ergo infallibile omnino est, illam electionem fuisse ritam,& validam. Minor, in qua sola stat difficultas, probatur primo ex traditione perpetua Ecclesiae,quae semper tenuit illam sacram electionem, in qua designatur Pastor universalis Ecclesiae, & Div. Petri Successor,Vicarius Christi D. non absolvi, nec pacifice consummari,nisi per assistentiam Spiritus Sancti:Quam traditionem satis confirmat,& ex Cathedra docet Sixtus V. Const. 50. sic decernens : *In illa Sacra Electione censendi sunt Cardinales veri interpretes, atque internuncij voluntatis divinae,cuius Spiritu, sicut universum Ecclesiae Corpus sanctificatur, & regitur, ita maxime hoc totum huiusmodi electionis opus, eiusdem afflatu, & instinctu absolvi certissimum est, idque omnibus exploratum*: Sed perpetua Ecclesiae traditio, Pontificia Constitutione firmata ex Cathedra, facit fidem, & certitudinem omnino infallibilem, & non pure moralem : Ergo.

48. Secundo, quia Cardinales congregati, & pacifice eligentes, & promulgantes electionem Papae representant totam Ecclesiam in ordine ad munus illud eligendi, & promulgandi,seu proponendi Fidelibus verum Papam, tanquam verum Pastorem universalem, & primam regulam visibilem fidei, & morum: Sed est metaphysice infallibile, & non solum moraliter, Spiritum Sanctum assistere Ecclesiae, & consequenter non posse Ecclesiam errare in proponenda Fidelibus prima regula visibili fidei:Ergo nec in illa electione consummanda, & promulgada pacifice. Probo minore: Quia Spiritum Sanctum assistere Ecclesiae in eo munere est certum in vi illius Christi promissionis, Ioan. 16. *Cum venerit Paraclytus, decebit vos omnem veritatem : Ille docebit vos omnia, & suggeret vobis omnia, quaecumque dixero vobis* : Et, eam non posse errare, in vi illius revelationis, seu Sacri Textus, quo Paulus 1. ad Timoth. 3. inquit: *Quod Ecclesia est Columna, & firmamentum veritatis*, vide supra quaest. 5. à num. 3.4.Sed quod est certum in vi divinae promissionis,& revelationis,non solum est certum moraliter, sed in vi illius metaphysice infallibile:Ergo Ecclesiam regi ab Spiritu Sancto, & non posse errare in proponenda Fidelibus regula visibili fidei est certum, non solum moraliter, sed cum infallibilitate metaphysica, nempe in vi divinae promissionis, & revelationis.

49. Confirmatur: Quia in vi dictae promissionis, & revelationis, & aliarum similium est metaphysice infallibile Ecclesiam non posse errare in proponendis rebus fidei ad salutem necessariis : Sed regula visibilis,& animata fidei est maxime res fidei, & credenda de necessitate salutis, ut patet ex dictis supra quaest. 4. & quaest. 9. num. 4. ubi Bonifacius VIII. expresse asserit id esse : Omnino de necessitate salutis: Ergo ex vi dictae revelationis, & promissionis est metaphysice infallibile Ecclesiam non posse errare in proponenda Fidelibus regula visibili animata fidei,& consequenter nec in electione Summi Pastoris ut consumata, & absoluta pacifica, seu pacifice promulgata.

50. Confirmatur: Quia non minus est res fidei, & ad salutem necessaria regula visibilis animata fidei (quae est Papa) quam regula visibilis inanimata, quales sunt Libri Canonici: Sed quia in vi revelationis, vel traditionis Ecclesia est infallibilis in proponendis rebus fidei, est etiam infallibilis in proponenda Fidelibus regula fidei inanimata,nempe definiendo, quaenam sit vera Scriptura, & veri Libri Canonici: Ergo potiori iure erit infallibilis in proponenda Fidelibus regula visibili animata, nempe vero Summo Pontifice, seu Papa.

51. Confirmatur tertio: Quia si Ecclesia posset errare in proponenda regula animata fidei, seu proponendo Papam nullum pro vero, eo ipso posset errare in definiendis rebus fidei: Sed nequit errare in definiendis rebus fidei, idque est infallibile in vi revelationis, & promissionis Divinae: Ergo pariter est infallibile, quod non possit errare in proponenda regula animata visibili fidei, proponendo Papam nullum,pro vero. Maior probatur: Quia semel quod erraret proponendo Papam nullum, pro vero, iam ille in definiendis rebus fidei non esset infallibilis regula fidei, quia solus verus, & non falsus Papa est regula infallibilis in definiendis rebus fidei: Sed si Papa esset fallibilis in rebus fidei definiendis, eo ipso Ecclesia in his posset errare, quia Ecclesia non definit res fidei, nisi per os Summi Pastoris: Ergo.

52. Confirmatur quarto: Nam definibile est, & determinabile secundum fidem, quaenam sit regula visibilis animata fidei, cui omnes Christi Fideles in fide conformari teneantur, sicut est definibile secundum fidem, quaenam sit regula fidei inanimata, v.g.quaenam sit vera Scriptura: Ergo debet dari in Ecclesia Authoritas infallibilis ad hoc definiendum, & modus infallibilis hoc definiendi; sed ad hoc definiendum non est alia Authoritas in Ecclesia destinata, nisi Collegium Cardinalium, nec alius modus hoc definiendi,nisi per electionem pacificam,pacifice promulgatam, quia Ecclesia non aliter proponit Fidelibus, nec definit hunc esse verum Papam, seu veram regulam animatam fidei, nisi designando per electionem verum Christi Vicarium, & Successorem D. Petri, & pacifice electum pacifice promulgando Fidelibus ut vere talem: Ergo in hoc munere Ecclesia infallibilis est: Ergo electio pacifica, & pacifice promulgata infallibilis est, & non potest errare proponendo Papam nullum, pro vero: Ergo implicat quod sit nulla: Ergo hoc non solum est moraliter certum, sed omnino infallibile in vi divinae revelationis, & promissionis, vi cuius Ecclesia errare nequit in rebus fidei proponendis, & definiendis. Ex quo.

### ALIAE RATIONES PRO Conclusione.

53. SECUNDO probatur Conclusio: Non potest Pontifex facere fidem absolute infallibilem in rebus a se definitis ex Cathedra, nisi sit absolute de fide ipsum esse verum Pontificem; Sed iuxta omnes Catholicos Pontifex hic numero, nempe Innocent. XII. facit fidem infallibilem in rebus, quas ex Cathedra definit: Ergo de fide absolute est ipsum esse verum Pontificem. Probatur maior: Quia non potest Pontifex facere fidem absolute infallibilem in rebus ex Cathedra definitis. Nisi sit absolute de fide definitionem ipsius esse legitimam, nec potest esse de fide eius definitionem esse legitimam, nisi sit absolute de fide esse factam a vero Pontifice, seu a vera regula fidei; Sed hoc nequit esse absolute de fide, nisi sit absolute de fide ipsum esse verum Pontificem: Ergo.

54. Respondent PP.Salmant. Quibus haec ratio non placet, in primis retorquendo illam sic: *Non possumus obligari ad credendum fide divina rem definitam a Pontifice, nisi pariter obligemur ad credendum fide divina, definitionem eius esse legitimam, ac subinde procedere a legitimo Pontifice: Sed non tenemur credere immediate per fidem divinam hunc hominem definientem esse legitimum Pontificem: Ergo non tenemur credere immediate per fidem divinam rem ab hoc Pontifice definitam.* In hoc discursu, inquiunt: Consequentia est legitima, & consequens est haereticum: Ergo opus est, quod aliqua ex praemissis sit falsa: Sed non est falsa minor, quia Ecclesia hucusque nõ definivit teneri homines ad praedictum assensum, & illum denegare non est haereticum: Ergo maior, in qua fundamus praesentem rationem, est falsa, vel dubia.

55. Sed sane, non capio, qua ratione dicant minorem illam non esse falsam? Etenim ipsi tenent cum communi sententia, hanc propositionem ut veram, eamque ut veram propugnant: Tenemur credere immediate per fidem divinam hunc hominem esse verum Pontificem, siquidem defendunt id esse immediate de fide divina: Sed minor illa est expressa huic contradictoria; siquidem dicit: Non tenemur, &c. Ergo dicunt non esse falsam contradictoriam expressam illius propositionis, quam propugnant ut veram. Hoc autem dici nequit, nisi negando illam regulam evidentem dialecticae, quod ex contradictoriis, si una est vera, altera necessario est falsa, quia impossibile est ide simul esse, & non esse: Est ergo falsa illa minor. Nec in contra obstat, quod Ecclesia non definierit expresse nos teneri ad credendum fide divina hunc hominem esse verum Pontificem. Tum quia licet id non definierit signate, & expresse, definitum tamen iam est implicite, seu exercite, eadem definitione, qua definitum est nos teneri ad credendum fide divina huic Pontifici ex cathedra definienti, tanquam regulae infallibili in proponendo, & id sufficit ut teneamur: Tum quia ut teneamur vera obligatione, non opus est, quod talis obligatio sit definita, & illam negare sit haereticum; alias quamvis omnes sapientes dicerent, nullo contradicente, nos obligari ad aliquid, non obligaremur, usque dum Ecclesia expresse definiret, & redderet haereticam opinionem contrariam, quod sane absurdissimum foret. Unde potius ex praedicto discursu, sic debet summi; sed maior est vera, ut ostensum manet: Ergo minor est falsa, siquidem consequens est haereticum.

56. Opponunt secundo, contra praedictam rationem quod Belarm. apud Suarium disput. 5. sect. 8. num. 12. censet, non solum verum Pontificem non posse errare in definiendis rebus fidei, sed nec reputatum ab Ecclesia: Si autem hoc verum est, ergo non est opus credere fide divina ipsum esse verum, & legitimum Papam, ut sint certae de fide res ab eo definitae. Sed contra, quia ut ipse Suarez postea disput. 10. sect. 5. num. 4. inquit, qui hoc dicit: Primam veritatem ignorat, & contradictoria dicit. Primo, quia essentia Summi Pontificis, ut ab aliis Episcopis contradistingui, est habere infallibilem authoritatem in definiendis rebus fidei ex infallibili assistentia Spiritus Sancti: Ergo dicere, quod haberet hanc authoritatem, quamvis non esset verus Pontifex, sed solum reputatus ab Ecclesia, est dicere, quod haberet essentiam Summi Pontificis, quamvis non esset verus Pontifex, quod est vel ignorare quod significet verus Pontifex, vel dicere contradictoria simul. Secundo, quia vel Ecclesia potest falli reputando verum Papam, illum qui verus Papa non sit. vel in hoc falli nequit? Si in hoc falli nequit? Ergo dictum Belarmini implicat contradictionem, dum admittit possibilem Papam reputatum ab Ecclesia, qui non sit verus Papa. Si in hoc falli potest: Ergo potiori titulo, vel aequali fallibilis erit in reputando ipsum pro infallibili in definiendo ex infallibili assistentia Spiritus Sancti. Tum quia in hoc consistit differentia essentialis Summi Pontificis. Tum quia non minus certum est ipsum habere infallibilem assistentiam Spiritus Sancti in definiendo, quam ipsum esse verum Pontificem: Ergo si Ecclesia circa hoc secundum falli possit, falli etiam poterit circa primum, reputando ipsum infallibilem in definiendo, quin re ipsa infallibilis sit, & existimando assistentiam infallibilem Spiritus Sancti, ubi talis assistentia non sit.

57. Dices forsan: Esse necessarium ut Ecclesiae fides firma, & infallibilis sit, quod falli non possit circa regulam infallibilem fidei, quia si falleretur existimando regulam infallibilem, illum qui talis non esset, nutaret tota fides Ecclesiae. Attamen ad firmitatem fidei opus non esse, quod falli non possit Ecclesia putando verum Pontificem, eum, qui re ipsa, vel non sit baptizatus, vel non sit valide ordinatus, aut consecratus, aut rite electus, quia quamvis haec omnia deficerent si tamen maneret semper regula infallibilis fidei, Ecclesiae fides semper firma persisteret. Sed contra, quia in Summo Pontifice sicut necessaria est authoritas infallibilis definiendi doctrinam fidei, ita etiam est necessaria infallibilis potestas ligandi atque solvendi, non quidem solum in foro externo, & judiciali, sed potissime in foro Conscientiae, tum quia sicut Ecclesiae fides debet esse infallibilis; & non esset talis, si capitis authoritas fallibilis foret; ita remissio peccatorum debet esse infallibilis in Ecclesia, & non esset infallibilis, si potestas Clavium, seu jurisdictio spiritualis pro foro Conscientiae remittendi peccata, non esset infallibilis in Summo Pontifice, a quo talis jurisdictio promanet ad caeteros Ecclesiae Pastores. Tum quia Christus Dominus non solum commisit Petro Authoritatem infallibilem proponendi veram doctrinam fidei per ea verba: Pasce Oves meas, nempe salutari doctrina; sed etiam potestatem Clavium seu jurisdictionem spiritualem claudendi, & aperiendi Regnum Coelorum, retinendi, & remittendi peccata, per ea verba: Tibi dabo claves: Quodcumque ligaveris, &c. Et utramque authoritatem, seu potestatem tradidit Petro pro se, & pro suis Successoribus, ut perpetuo futuram in Ecclesia: Ergo quia utramque judicavit Christus Ecclesiae suae aeque necessariam : Et utramque voluit esse infallibilem. Tum demum : Quia rogo, casu, iuxta solutionem possibili, quo Summus Pontifex non esset vere sacerdos, si tentaret absolvere sacramentaliter aliquem rite dispositum, valide ne absolveret, vel non? Si non: Ergo omnes, qui recurrunt ad Papam, pro peccatorum suorum absolutione, fallerentur : Ergo Pontifex non haberet iurisdictionem absolvendi sacramentaliter : Ergo nec valide illam conferret Pastoribus inferioribus. Item si consecraret Episcopos aliquos : Ergo illi non manerent re ipsa consecrati, & similiter si ordinaret Diaconos, vel Sacerdotes : Ergo si potestas ordinalis, & iurisdictionis spiritualis esset fallibilis in Summo Pontifice, & Ecclesia in hoc posset falli, falli posset recurrendo ad Papam pro peccatorum absolutione, falli posset recurrendo ad Episcopos, quia a solo Papa accipiunt talem iurisdictionem; falli posset existimando re ipsa ordinatos, & consecratos, quos Pontifex ordinasset, & consecrasset, & in omnibus ab illis ordinatis, & consecratis, siquidem omnia essent nulla: Cum autem haec absurdissima sint, dici debet, quod in Pontifice Romano est aeque infallibilis potestas ordinis, & clavium, seu iurisdictio spiritualis, sicut authoritas infallibilis in rebus fidei proponendis. Dicere autem, quod licet non esset vere sacerdos, nec baptizatus, valide absolveret sacramentaliter, & valide exerceret actus ordinis, haereticum est : Ergo debet etiam esse infallibile quod sit verus sacerdos, & vere baptizatus.

58. Dicere ergo, cum aliquibus, quos suppresso nomine refert Suarez *ubi supra*, quod haberet omnia privilegia Summi Pontificis, & valide ageret omnia munera ipsius, ut absolvere sacramentaliter, conferre iurisdictionem sacramentalem, & ordinare Episcopos, creare Cardinales, definire res fidei, imponere censuras, &c. quamvis verus Papa non esset : Manifestam implicationem involvit, vel potius haeresim : Implicationem, quia haberet essentiam adaequatam Summi Pontificis, & non esset Summus Pontifex. Haeresim : Nam haereticum est dicere actus ordinis valide exerceri a non baptizato, nec valide ordinato : Nec potest dici quod Ecclesia suppleret, tum quia Ecclesia supplere nequit potestatem ordinis, Tum quia nec iurisdictionem in supremo Capite supplere potest, quia supremum Caput non accepit ab Ecclesia iurisdictionem, sed a solo Christo. Si autem Christus illi conferret iurisdictionem, re ipsa faceret illum Papam.

59. Addunt praeterea PP. Salmanticenses, non esse opus credere definitionem esse legitimam, ut credamus fide divina res diffinitas? Ergo nec opus est credere fide divina definientem esse legitimum Pontificem, ad credendas res diffinitas. Probant antecedens, quia intimius se habet ad rem credendam revelatio divina, quam definitio Pontificis: Sed non est opus ad credendam rem revelatam credere ipsam revelationem per eandem fidem, quia fides rei revelatae stat cum evidentia revelationis, & consequenter sine fide ipsius revelationis, ut supponunt a se probatum: Ergo. Sed sane hoc fundamentum in sufficiens esse ad derendam illam rationem quam communem inter Thomistas supponunt. Nam propterea Thomistae illi requirunt quod sit de fide definitionem esse legitimam, & a legitimo Pontifice factam, quia aliter de hoc non potest haberi infallibilis certitudo, seu quia non sufficit certitudo moralis fallibilis de legitima definitione, & legitimo Pontifice: Contra hoc autem non video qua consequentia liceat opponere, quod ad fidem rei revelatae non requiritur fides divina de revelatione, sed sufficit evidentia in attestante, quae sane, vel magis, vel saltem aeque certa est, & metaphisice infallibilis, nam est idem, ac sic arguere: Ad fidem divinam rei revelatae non requiritur credere per fidem ipsam revelationem, sed sufficit habere de illa evidentiam aeque vel magis certam, & infallibilem, quam sit fides: Ergo ad fidem divinam rei definitae, non requiritur credere fide divina definitionem esse legitimam, sed sufficit certitudo moralis fallibilis, & multo inferior ad certitudinem fidei. Haec autem consequentia apertissime est nulla. Itaque, si PP. Salm. loco fidei divinae de legitima definitione, & legitimo Pontifice, substituerent evidentiam supernaturalem infallibilem de hoc ipso, qualis est evidentia revelationis, libenter illis daremus, quod opus non esset credere per fidem definitionem legitimam, at, repugnamus, quod sufficiat certitudo moralis fallibilis de legitima definitione, ut sit de fide infallibili res definita. Unde.

60. Sic argumentor: Infallibilitas fidei divinae ut Catholicae, non solum nititur revelationi divinae infallibili, sed etiam infallibili propositioni Ecclesiae, quia nititur revelationi divinae, ut propositae per Ecclesiam, atque adeo non solum falleretur fides si falsa esset revelatio, sed etiam falleretur, si falsa foret Ecclesiae definitio: Sed ut res revelata sit de fide divina, seu certa secundum fidem, requiritur quod revelatio sit certa secundum fidem, vel loco illius per infallibilem evidentiam, & non sufficit sola certitudo moralis: Ergo ut res definita sit de fide divina, non sufficit tantum certitudo moralis fallibilis de eo quod definitio sit legitima, sed requiritur certitudo fidei infallibilis, vel evidentia supernaturalis infallibilis: Sed haec evidentia non habetur de legitima definitione: Ergo requiritur illa certitudo fidei infallibilis. Vide supra, *disput. 1. quest. 13. a num. 8*.

61. Sed dices: Ad credendam fide divina rem revelatam opus non est credere prius fide divina revelationem ut quod, ut ostendimus loco citat, a num.11. Ergo ad credendam fide divina rem definitam a Pontifice, opus non est credere fide divina illam esse definitam legitime, & a legitimo Pontifice. Distinguo consequens: Opus non est credere fide divina signate, & ut quod definitionem esse legitimam, concedo consequentiam: Exercite, & ut quo, vel ut cui, nego consequentiam. Itaque fatemur quod ad credendam fide divina rem definitam a Pontifice, non requiritur prius signate credere per actum praevium fidei divinae definitionem esse legitimam, & a legitimo Papa, quod eisdem rationibus probari potest, quibus idem probavimus de revelatione contra Suarez, ubi supra. Caeterum sicut hoc non obstante, requiritur, quod revelatio credatur fide divina, ut quo, & ut cui, & quod proponatur ut motivum infallibile, & ut infallibiliter certa, & non sufficit quod proponatur ut pure certa moraliter ex motivis humanis, ut ibidem ostendimus a num, 25. & 27. ita & idem dicimus de definitione Ecclesiae: Quia licet haec non sit motivum formale fidei, est tamen conditio essentialis ex parte motivi fidei Catholicae, ut Catholicae, unde debet proponi ut certa, & infallibilis, sicut ipsa revelatio. Aliud namque est, quod in ordine credendi, non debeat credi prius ut quod, nec revelatio, nec definitio Ecclesiae, aliud, quod non debeat esse certa, & infallibilis, & ut talis proponi: Dicimus enim, quod tam revelatio, quam Ecclesiae definitio non debent prius credi ut quod fide divina, immo nec fide humana, nec alio iudicio; attamen tam revelatio, quam Ecclesiae definitio debent prius proponi cum certitudine non solum morali, sed metaphisica, & infallibili, & debent gaudere hac certitudine, ut possint movere ad assensum fidei divinae circa rem revelatam, aut definitam, quia nisi tanta certitudine gaudeant, & proponantur, non possunt movere ad assensum infallibilem omnino rei definitae, seu revelatae.

62. Tertio probatur conclusio: Quia de fide est, immediate, & absolute quod hodie vere perseverat in Romano Pontifice dignitas Apostolica Summi Pastoris, & Vicarii Christi, quam Christus ipse contulit Div. Petro: Sed hodie vere perseverare illam dignitatem in Romano Pontifice formalissime est Romanum Pontificem hodie Regentem Ecclesiam, nempe Innocentium XII. esse verum Pontificem, & Christi Vicarium : Ergo immediate, & absolute est de fide Innocentium XII. hodie Regentem Ecclesiam esse verum Pontificem, & Christi Vicarium. Maior ostensa manet supra, quaest. 9. estque dogma Catholicum, ac definitum saepissime, ut videri potest ibidem a num. 4. Minor vero non est minus certa, quia solum differunt penes activam, & passivam haec duo : *Hodie vere perseverat dignitas Pontificia in Romano Pontifice : Romanus Pontifex hodie regnans, vere conservat, seu retinet dignitatem Pontificiam, seu est verus Pontifex* : Ergo idem formaliter est unum ac aliud.

63. Confirmatur, seu explicatur: Quia immediate de fide est dignitatem visibilem Capitis Ecclesiae collatam Petro perseveraturam in Ecclesia usque ad diem iudicii, id enim immediate revelavit Christus, cum dixit Petro: *Super hanc Petram aedificabo Ecclesiam meam; & portae inferi non praevalebunt adversus eam* : Ergo immediate de fide est, & immediate revelatum, quod illa dignitas semper perseverat vere in Ecclesia Dei, excepto tempore sedis vacantis, aut schismatis, quod non tollit continuationem, & perseverantiam moralem, ut supra vidimus, quaest. 9. d num. 11. Ergo cum hodie non sit tempus schismatis, nec sedis vacantis, de fide, immediate est, & immediate revelatum, quod hodie perseverat in Ecclesia ea suprema dignitas capitis visibilis : Ergo de fide est immediate, quod hodie est in Ecclesia verum caput visibile, cui visibiliter Ecclesia subordinatur : Hoc evidenter non est alius, nisi Innocent. XII. quia nunc non est tempus schismatis, in quo Ecclesiae proponantur duo capita visibilia, sed unum tantum, nempe Innocent. Ergo de fide immediate est quod Innocent. est verum caput visibile Ecclesiae, seu verus Pontifex.

64. Dices forsan, esse de fide perseverare illam dignitatem in legitimis Successoribus Div. Petri : At non esse de fide, quod Innocent. sit legitimus Successor Div. Petri, quia non est de fide, quod sit legitime electus. Sed contra, quia redit argumentum factum, nam de fide est perseverare hodie illam dignitatem visibilem in legitimo Successore Div. Petri : ergo de fide est dari hodie legitimum Successorem, in quo perseveret illa dignitas : Sed non est hodie alius, qui habeat notas legitimi Successoris, nisi Innocentius XII. ergo de fide est illum esse legitimum Successorem Div. Petri : Si autem ad hoc requiritur quod sit legitime electus : Ergo mediate saltem erit de fide, quod est legitime electus. Explicatur : Revelatio illa Christi, in qua immediate revelatur perseveraturam in Ecclesia dignitatem Div. Petri, non est conditionata, sub conditione fallibili, aut defectibili, sed est revelatio omnino absoluta, tum quia in eodem sensu revelat firmitatem Petrae supra quam fundatur Ecclesia, ac firmitatem ipsius Ecclesiae; sed revelatio de firma Ecclesiae perseverantia non est conditionata, sub conditione fallibili, & defectibili, sed omnino absoluta, alias non esset hodie absolute de fide perseverare Ecclesiam a Christo fundatam : Ergo etiam revelatio de firma duratione illius Petrae, quae est dignitas Apostolica Petri, est absoluta, & non sub condine fallibili, & defectibili. Tum etiam, quia alias non certificasset Christus sufficienter Ecclesiam suam de constantia, & perseverantia illius Petrae, si illam reliquisset pendentem ex conditione fallibili, & defectibili; si enim sensus esset: Perseverabit firmiter illa solidissima Petra, si non desit rite electio, deficiet tamen, si rita electio defuerit, relinquendo contingentem, & fallibilem illam electionem, unde posset Ecclesia hodie certificari? Immo posset dicere: Forsam defecit Petra illa, quia forsan defecit rita electio : Debet ergo illa revelatio intelligi in sensu absoluto, & credi ut absoluta. Tunc sic, sed revelatio absoluta de perseverantia dignitatis est absoluta revelatio de existentia subiecti, vel Successoris in illa, quia dignitas perseverare nequit nisi in subiecto, & Successore, ut per se patet : Ergo illa revelatio Christi absolute revelat hodie existere verum Petri Successorem, in quo illa dignitas perseveret : Sed hic evidenter non est alius, nisi Innocentius XII. Ergo in vi illius revelationis est absolute revelatum, & absolute de fide illum esse legitimum Div. Petri Successorem, & in eo perseverare dignitatem ipsius : Ergo si ad hoc requiritur essentialiter, quod sit rite electus, quod sit valide baptizatus, valide consecratus, &c. haec omnia erunt etiam de fide, saltem mediate. 

65. Nec dici potest, esse quidem revelatum, & de fide perseverare hodie dignitatem illam in aliquo illius legitimo Successore vage, sed non determinate in hoc individuo. Contra enim est, quia eodem modo est revelatum, & de fide unum caput visibile Ecclesiae, ac una Ecclesia, cum unitas Ecclesiae visibilis essentialiter requirat unum caput visibile in terris, ut supra ostendimus quaest. 7. Sed non solum est de fide dari unam Sanctam Catholicam, & visibilem Ecclesiam, vage, & indeterminate, sed illam esse determinate hanc numero hominum congregationem, quae sub Innocent. XII. fidem profitetur, ut ostensum manet, quaest. 6. Ergo non solum est revelatum, & de fide perseverare hodie unum caput visibile Ecclesiae, vage, & indeterminate, sed determinate, & in individuo, nempe in Innocent. XII. Explicatur, quia propterea est de fide una Catholica Ecclesia, non solum vage, sed determinate, & numerice ista, quia alias non haberent homines certam de fide divina Ecclesiam pro vera fide invenienda, & salute assequenda, & quia sola ista numero Ecclesia habet notas, & signa verae Dei Ecclesiae: Sed solus Innocent. XII. habet hodie notas, & signa veri capitis visibilis Ecclesiae; & alias si caput Ecclesiae solum esset certum de fide vage, & non individuo, non haberet Ecclesia certam regulam fidei ad veram fidem discernendam a falsa: Ergo. Vide rationes supra expensas quaest. 6. & 7, nam illae aeque probant esse de fide immediate, & absolute unum caput visibile Ecclesiae in individuo, ac unam numero Ecclesiam, & facile possunt applicari ad praesens; brevitatis enim gratia, illas hic non extendimus.

66. Confirmatur denique, quia revelatum, & de fide est, veram Ecclesiam Christi esse visibilem in terris, ut ostensum manet supra, quaest. 5, a num. 57. Sed Ecclesia visibilis essentialiter importat, vel saltem integraliter caput visibile: Ergo etiam est revelatum, & de fide caput verum huius Ecclesiae esse visibile, nam revelato Corpore perfecto visibili, immediate revelantur eisdem revelationibus caput, & membra visibilia, cum sint partes intrinsecae ipsius: Sed evidens est omnino, non esse hodie aliud caput visibile Ecclesiae istius, nempe Romanae, nisi Innocent. XII. Ergo de fide est Innocent. XII. esse verum caput Ecclesiae: Sed hoc est formalissime esse vere Papam: Ergo de fide est Innocent. XII. esse vere Papam.

67. Explicatur, quia de fide est non separari in Ecclesia ista visibili verum ipsius caput seu Christi Vicarium, a capite visibili, & visibili Vicario Christi, alias non esset contra fidem dicere, verum Christi Vicarium in terris non esse caput visibile Ecclesiae, aut caput visibile Ecclesiae non esse verum Christi Vicarium, quorum utrumque haereticum est, non minus, quam dicere Ecclesiam Christi visibilem non esse veram Christi Ecclesiam, & sponsam, seu veram Christi sponsam, & Ecclesiam non esse visibilem: Sed evidens physice, & metaphysice est non esse hodie in Ecclesia Christi aliud caput visibile ipsius, nisi Innocent. XII. quia evidentissimum est Ecclesiam hodie aliud caput non videre, nec visibiliter agnoscere: Ergo de fide est immediate; &c absolute istum esse verum Christi in terris Vicarium.

### SOLVUNTUR OBIECTA.

68. OBIICITUR primo, praesertim contra primam probationem: Quamvis sit immediate revelata, & de fide illa universalis: *Omnis rite electus est verus Papa*, non inde sequitur quod sit absolute de fide, hunc numero, nempe Innoc. XII. esse verum Papam: Ergo. Probatur antecedens. Primo: Quia non est de fide hunc esse rite electum. Secundo, a paritate Hostiae consecratae, nam licet sit de fide immediate ista universalis: *Omnis Hostia rite consecrata continet Corpus Christi*, non infertur esse de fide immediata, & absolute, quod ista singularis Hostia, quae creditur consecrata, contineat Corpus Christi: Ergo idem in nostro casu.

69. Communis solutio est, quod ex illa universali: *Omnis rite electus, &c.* cum certitudine morali de ista, nempe Innocens. XII. est rite electus, sequitur quod sit absolute de fide, hunc numero esse verum Papam: Et quia ista certitudo moralis de rite electione consistit in Papa pacifice electo, sed non in Hostia rite consecrata, ideo prima singularis est absolute de fide, sed non secunda. Sed haec solutio tam satis improbata manet, tum quia forsan non est maior certitudo moralis, in vi solius certitudinis moralis, de rite electione Papae, qua de rite consecratione Hostiae, praesertim, si plures Sacerdotes in magno numero eam consecrarent. Tum quia sola certitudo moralis, quantumvis magna, de continentia singularis in universali revelata sufficere nequit ut singularis sit absolute de fide sine tacita conditione, ut ostensum manet.

70. Sed dices: Non minus pendet fides rei revelatae ab evidentia credibilitatis, quam fides absoluta de singulari a certitudine continentiae illius sub universali revelata: Sed quamvis evidentia credibilitatis solum sit certa moraliter, solumque faciat revelationem moraliter certam, satis est ut fides sit absoluta: Ergo quamvis continentia singularis solum sit certa moraliter, sufficit ut fides de tali singulari sit absoluta. Sed contra: Quia evidentia credibilitatis nec est, nec constituit motivum formale fidei absolutae de mysterio credibili, sed consistit in motivis, quae faciunt prudenter credibilem revelationem absolutam de mysterio, quibus suppositis, sola revelatio absoluta ut talis est motivum adaequatum fidei: Attamen continentia singularis in universali revelata constituit essentialiter singularem ipsam inesse absolute revelare, & revelationem universalem inesse revelationis absolutae de singulari, unde intrinsece constituit, licet de connotato, motivum formale fidei absolutae ut absolutae, & non pure se tenet ex parte credibilitatis praevis: Sed licet ex parte credibilitatis sufficiat sola certitudo moralis, tamen ex parte revelationis ut est motivum fidei non sufficit, quod proponatur ut solum certa moraliter, sed debet proponi cum certitudine, & infallibilitate metaphisica: Ergo est ingens disparitas. Minor patet, quia propterea sufficit in motivis prudentis credibilitatis sola certitudo moralis, quia illis non innititur fides: Atqui fides absoluta rei revelatae intrinsece innititur revelationi absolutae ut absolutae rei revelatae, tanquam motivo formali: Ergo. Item, est alia disparitas, quia mysterium esse absolute revelatum, non pendet ex motivis credibilitatis, poset enim aliquid esse absolute revelatum, quamvis non esset evidenter credibile: At implicat singularem esse absolute revelatam per revelationem universalem, nisi sit contenta sub universali. Unde fides mysterij solum dependet a credibilitate evidenti, extrinsece, & praesuppositive, non tam in ratione fidei absolutae, quam in ratione prudentis, ut suo loco dicam; sed fides absoluta singularis in vi revelationis universalis pendet intrinsece in ratione fidei absolutae, a continentia singularis sub universali, quia pendet intrinsece, & motivum ab eo quod singularis sit absolute revelata: Ergo.

71. Mitto, quod evidens credibilitas mysteriorum respectu totius Ecclesiae, licet intrinsece solum fundet certitudinem moralem, extrinsece tamen connectitur metaphysice cum veritate mysteriorum, ut suo loco dicam, quia metaphysice infallibile est Deum non permissurum in praesenti providentia, quod toti Ecclesiae fiat evidenter credibile mysterium falsum, aut falsa revelatio: Sic ergo similiter, licet electio Papae pacifice consumata, & promulgata, ex se, & intrinsece solum fundet certitudinem moralem, tamen extrinsece connectitur metaphisice cum valore electionis, & cum veritate Papae electi, quia metaphysice infallibile est in vi promissionis, & revelationis Christi, quod non permittet pacifice eligi, & proponi toti Ecclesiae, ut verum Papam, eum qui valide electus, aut verus Papa non sit: Non ergo sufficit sola certitudo moralis de validitate electionis, sed de continentia singularis in universali revelata.

72. Sed dices secundo: Non requiritur aequalis certitudo continentiae cum certitudine fidei habendae de singulari: Ergo sufficit moralis tantum. Antecedens probatur, primo quia non requiritur certitudo fidei, siquidem non requiritur quod continentia singularis in universali sit de fide: Sed quaelibet alia certitudo est minor: Ergo non requiritur equalis. Secundo: Quia in vi illius universalis: *Omnis homo est mortalis*, quae revelata est, est omnino absolute de fide ista singularis: *Petrus est mortalis*: Et tamen continentia istius sub illa non est aeque certa ac fides, quia solum est certa certitudine evidentiae naturalis, quae est minor, quam certitudo fidei: Ergo non requiritur aequalis certitudo. Respondeo, distinguendo antecedens: Non requiritur aequalis certitudo, nec certitudo metaphysice infallibilis, nego antecedens: Requiritur tamen certitudo metaphysice infallibilis, subdistinguo: Ad fidem singularis intrinsece absolutam, concedo antecedens: Ad fidem extrinsece absolutam, & tacite conditionatam, nego antecedens, & consequentiam in eodem sensu. Itaque ad fidem intrinsece absolutam de singulari, de qua modo loquimur, requiritur certitudo omnino, seu metaphysice infallibilis de continentia singularis sub revelatione universali, vi cuius creditur absolute, quia requiritur talis certitudo, quae nullam fallibilitatem relinquat in fide: Ista autem certitudo non requiritur quod sit fidei, nec aequalis cum certitudine fidei, quia satis est quod sit certitudo metaphysica naturalis evidentiae, quo pacto est certa continentia huius singularis: *Petrus est mortalis*, sub illa universali: *Homo est mortalis*, quia metaphysice infallibile est, quod *Petrus est homo*, & ideo sufficit haec certitudo, sed non sufficit moralis, quia haec relinqueret fidem fallibilem physice, & metaphysice.

73. Sed contra replicabis primo: Quia inde sequitur, non esse absolute de fide, quod Cicero contraxit peccatum originale, aut quod fuit mortalis. Secundo sequitur, nec sufficere certitudinem pure physicam, & naturalem de eo quod aliquis sit homo, ut sit absolute de fide ipsum esse mortalem, aut conceptum in peccato: Quia huiusmodi certitudo fallibilis est metaphysice, potest enim quis falli existimans hominem, eum qui evidentia naturali apparet homo, ut contigit Filio Tobiae, qui Angelum Comitem evidentia naturali putabat hominem, & tamen fallebatur: Hoc autem si dicatur, de nullo singulari poterimus habere fidem omnino absolutam, quia de singularibus aliam certitudinem habere non possumus, quam pure physicam a sensibili experientia, quae tamen absolute fallibilis est: Sed hoc est absurdum: Ergo.

74. Respondeo, quod de Cicerone, & alijs individuis, de quorum existentia, & realitate solum est certitudo moralis, solum est de fide extrinsece absoluta, & tacite conditionata ipsos contraxisse peccatum originale, aut fuisse de facto mortales, aut quidquid aliud revelatum est in genere de omnibus hominibus, sed non esse de fide intrinsece absoluta, & sine illa tacita conditione, si re ipsa extiterint, sicut narratur; nam ad hoc necessaria erat major certitudo, quam moralis, de eo quod re ipsa fuerint in rerum natura. Ad secundam, dico, non sufficere certitudinem pure physicam re ipsa fallibilem, sicut est certitudo de singularibus pure desumpta a sensibili experientia, ut de talibus fides divina sit intrinsece absoluta, quod patet exemplo ipso arguenti, quia Filius Tobiae sane credebat fide divina: Omnem hominem esse mortalem, & habebat sensibilem evidentiam de eo, quod Comes sui itineris homo erat; & tamen non habebat fidem intrinsece absolutam de eo quod ille, quam oculis videbat, erat mortalis, alias fides divina in illo falsa fuisset: Sequitur ergo quod fides divina respectu singularium ut pure cadunt sub experientia sensibili, & fallibili, quando solum nititur revelationi universali, solum est respectu illorum extrinsece absoluta, ita ut si forsan fallantur, non fallatur intrinsece in se ipsa, sed solum in certitudine illa sensibili de purificatione conditionis, virtute cujus denominatur extrinsece absoluta; intrinsece autem solum est tacite conditionata: Si vero consideretur fides divina respectu singularium re ipsa, & intelligibiliter talium, de quibus sit metaphysica evidentia, quod sunt individua humanae naturae, absque omni fallibilitate, sic respectu eorum fides potest esse intrinsece absoluta, & sine tacita conditione: Et similiter de singularibus revelatis expresse in Sacro Textu.

75. Si vero dicas: Innocent. XII. est singularis, cujus existentia solum constat sensibiliter, & ad sensum: Ergo non erit de fide intrinsece absoluta ipsum esse verum Papam, siquidem possunt falli sensus circa ipsius realitatem, ita ut re ipsa non sit homo. Respondeo, negando antecedens: Quia de fide est Pontificem visibilem, visibiliter Ecclesiae propositum esse re ipsa Pontificem, sicut Ecclesiam visibilem esse re ipsa veram Christi Ecclesiam, & e contra, ut supra diximus num.64. Unde in hoc, suppositis Christi revelationibus, non possunt falli sensus, & visibilis experientia, de alijs vero singularibus non sunt Christi revelationes, nec promissiones, unde de alijs creditur cum tacita conditione, de Pontifice tamen singulari nec tacite debet apponi conditio, quia revelatum est Caput Ecclesiae verum fore visibile, & quod Caput Ecclesiae visibile est verum ipsius Caput. Vide *supra*. Sed dices respectu nostri, saltem est fallibile quod actu vivat, forsan enim obiit Iam : Ergo fides de ipso non potest esse omnino absoluta. Respondeo, hanc conditionem, *si vivit*, semper esse subintelligendam, nec hanc excludimus, cum dicimus fidem de illo esse omnino absolutam, sed solum alias per se occultas etiam videntibus illum, adhuc ex suppositione quod vivat, quae possent eius infallibilem authoritatem minus certam reddere.

76. Melius ergo ad praecipuam obiectionem respondeo, distinguendo antecedent: Non inde sequitur, quod sit absolute de fide Innocent. XII. esse verum Papam, ex illa universali precise, concedo: Ex illa, & ex eo quod omnino infallibile est Innoc. XII. contineri sub illa, hoc est, esse valide electum, nego antecedens. Ad cuius probationem, distinguo antecedes: Non est de fide immediate, quod Innocent. XII. sit rite electus, omnino antecedens: Nec mediate, nec immediate, nego antecedens: Quia solum requiritur quod sit infallibile omnino ipsum esse valide electum: ad hoc autem sufficit, quod sit de fide, vel immediate, vel mediate hoc est, quod sit immediate revelatum, vel quod infallibiliter inferatur ex revelatis: Hoc autem modo de fide est, & infallibile illam electionem fuisse validam, quia revelatum est Ecclesiam non posse errare in proponendis universaliter rebus fidei, & etiam regi eam a Spiritu Sancto in consummanda, absolvenda, & promulganda illa electione: Hoc autem vel formaliter est electionem illam semel pacifice promulgatam non posse esse nullam, vel saltem id ex illo infertur per consequentiam infallibilem omnino. Ad secundam probationem, paret disparitas, quia minime infallibile est Hostiam singularem esse rite, aut valide consecratam, nec de hoc est revelatio immediata, nec mediata, sed ad summum certitudo moralis absolute fallibilis, quae minime sufficit, ut ostensum manet: At, electionem Innocent. XII. fuisse validam est omnino, & absolute infallibile in vi revelationis, vel promissionis Christi, sicut ostensum manet.

77. Sed replicabis: Non potest esse de fide nec mediate, nec immediate electionem illam fuisse validam: Ergo ruit solutio. Probatur antecedens, quia ut illa electio sit valida plura requiruntur, quae non sunt de fide, nec immediate, nec mediate: Sed non potest esse de fide nec mediate, nec immediate electionem illam esse validam, nisi sint de fide omnia requisita ad valorem illius: Ergo. Probatur maior, quia ut electio illa sit valida requiritur, quod sit facta a duabus partibus Cardinalium, quod illi sint vere Cardinales, quod non sit facta per simoniam, quod electus non sit haereticus sate manifestus, quod sit vir, quod sit mentis compos, ut vidimus supra num. 4. Sed haec omnia non possunt esse de fide, nec immediate, nec mediate, quia nec mediate, nec immediate sunt revelata: Ergo. Respondeo, ex his requisitis, aliqua esse ita essentialiter requisita, quod nec Ecclesia possit supplere defectum illorum, ut quod sit baptizatus, vir, mentis compos, valide ordinatus, &c. Et huiusmodi requisita, supposita pacifica electione, sive pacifice absoluta, & promulgata, sunt immediate de fide, & mediate revelata, quia infallibiliter inferuntur ex revelatis, nempe ex assistentia Spiritus Sancti infallibiliter promissa Ecclesiae, ne erret in rebus fidei proponendis, ex perpetua duratione dignitatis, seu Cathedrae Petri, revelata a Christo, & Ecclesiae unitate visibili revelata, cum suo Pastore, iuxta illud. *Erit unum Ovile, et unus Pastor*. Ex his enim, ut ostensum iam manet in probationibus conclusionis, infallibiliter infertur, Ecclesiam non posse errare circa conditiones essentiales validae electionis, & electum, ex suppositione quod sit electus, & promulgatur pacifice, propositusque Ecclesiae, illis conditionibus carere non posse. Alia autem sunt requisita, quae Ecclesia supplere potest, nempe quod electio sit a duabus partibus Cardinalium, quod omnes illi sint vere Cardinales, quod nullus suffragetur per simoniam, aut per metum, & de his certum quidem est, posse annullare electionem, si allegentur antequam electio pacifice absolvatur, & promulgetur, caeterum si talia capita nullitatis non allegentur antea, sed illis ignoratis, aut dissimulatis, electio absolvatur, & promulgetur pacifice, nullo rationabiliter reluctante, infallibile iam manet, vel illos defectus non intervenisse, vel Ecclesiam illos supplere, ut potest. Nec obstant Canones in contra, quia si Canones declarant illos defectus annullare electionem, debet intelligi modo explicato, nempe si allegentur ante pacificam eius promulgationem, non autem absolute, quia nullus Pontifex, nec Concilium potuit decernere, quod ex illis capitibus, quamvis non allegatis in tempore, electio maneret nulla, & Papa nullus, adhuc, potest pacificam eius promulgationem, & acceptationem. Unde in forma, nego antecedens. Ad probationem, distinguo maiorem: Plura requiruntur, ex his, quae Ecclesia supplere non potest, quae non sunt de fide nec immediate, nec mediate, supposita pacifica electione, & eius promulgatione, nego maiorem: Ex his quae Ecclesia supplere potest, sub distinguo: Quae non sunt de fide mediate, nec immediate quod determinate concurrerint, omitto maiorem : Quin sit de fide vage, vel quod ea requisita concurrerint, vel quod eorum defectum Ecclesia suppleverit, nego maiorem. Ad cuius probationem patet ex dictis.

78. Sed inquies, an sit immediate, an solum mediate de fide electionem illam validam fuisse, & similiter de conditionibus essentialibus ad valorem ipsius? Respondeo, quod ut recte notant PP. Salmanticenses in praesenti, parum interest ad propositum, quod immediate potius, quam mediate sint de fide, quia dummodo sit infallibile metaphysice ipsum fuisse valide electum, & cum omnibus conditionibus essentialibus ad valorem electionis, hoc sufficit ut possit esse de fide immediate, absolute, & in singulari, hunc pacifice electum, nempe Innocent. XII. esse verum Papam. Veruntamen dico, verosimilius esse, quod rita, seu valida electio, & conditiones essentiales ipsius solum mediate sunt de fide, solumque habere certitudinem theologicam infallibilem per modum theologicae conclusionis : Nam si attendamus ad eam revelationem, vi cuius immediate revelatur perpetuitas Sedis Apostolicae in Successoribus Div. Petri, ex vi illius solum directe revelatur, idque solum est definitum ab Ecclesia, nempe quod Romanus Pontifex pro tempore existens est verus Christi Vicarius, & verus Successor Div. Petri, ex quo per theologicam consequentiam infertur fuisse rite electum, & intervenisse omnes conditiones essentiales, hoc autem illa revelatione, nec immediate, & directe revelatur, nec ita est definitum ab Ecclesia. Si autem attendatur ea revelatio, in qua Ecclesiae promittitur assistentia Spiritus Sancti, & dicitur Columna, & firmamentum veritatis, licet videatur per illam implicite revelari immediate, Ecclesiam non posse errare in electione illa ut pacifice promulgata, quia tamen in hoc sensu non est definitum ab Ecclesia directe, licet ex definitis inferatur, probabilius mihi est, quod, licet quoad se in vi illarum revelationum esset immediate de fide validitas illius electionis iam pacifice promulgatae, tamen quoad nos solum est mediate de fide, & certa theologice.

79. Ex quo patet, ut tacitae obiectioni fiat satis, non solum pie credi quod Ecclesia non errat in electione Papae, sed id esse certum theologice, ac metaphysice infallibile ex praedictis revelationibus, & promissionibus, ut ostensum manet. Nec obest fabula illa, potius quam Historia, de Pontifice credito tali ab Ecclesia, qui tamen inventus est postea feminam esse. Id enim falsissimum est, & anilis Fabula, a Martino Polono homine simplicissimo cito, & ex animi levitate decepto, narrata, ex quo aliqui alij illam transcripserunt, omnes quidem seducti, vel seducentes. De quo videatur Belarm. lib. 3. de Romano Pontifice, cap. 24. Et Baronius, a num. 853. Et alij, qui scripsere de Romano Pontifice, qui evidenter ostendunt falsitatem talis Fabulae. Si vero dicas: Saltem non esse haereticus, qui illam crederet: Ergo non est de fide illam esse falsam: Ergo nec est de fide Papam electum, & acceptatum ab Ecclesia esse verum Papam. Respondeo, quod qui illam Fabulam crederent ex ignorantia, & inscitia in rebus fidei, aut sine pertinaria, non esset haereticus, sicut qui alia contra fidem ignoranter credunt: Caeterum qui pertinaciter illam Fabulam crederet veram, & contenderet aliquando totam Ecclesiam falsam fuisse acceptando feminam pro vero Pontifice, haereticus tunc esset.

**[The numbering here jumps from 80-90. This is a mistake of the original editor.]**

90. Objicies secundo: Non est de fide, saltem quo ad nos, Innocent. XII. esse verum Papam, ante quam sit electus, neque electus ante promulgationem pacificam electionis, neque promulgatus ante acceptationem Ecclesiae, neque immediate post pacificam Ecclesiae acceptationem, neque tandem quando Papa ex Cathedra aliquid definit: Ergo nunquam est immediate de fide. Antecedens, quo ad primam partem patet, quia nondum electus non est Papa. Quo ad secundam etiam est certa, quia ante promulgationem electionis non est propositus Ecclesiae ut Papa: Sed nihil est de fide quoad nos, sive respectu Ecclesiae, antequam Ecclesiae proponatur ut de fide tenendum: Ergo quamvis sit pacifice electus, si non dum est promulgata electio, non dum est de fide quoad nos esse verum Papam. Quoad tertiam partem etiam probatur, quia adhuc promulgata pacifice electione, si non acceptetur ab Ecclesia, non erit Papa certus: Ergo nec de fide talis. Secundo: Quia Cardinales promulgantes electionem non habent authoritatem infallibilem in proponendis rebus fidei, si enim Concilium Generale sine Papa non habet talem infallibilitatem: Ergo multo minus Collegium Cardinalium: Sed ut aliquid sit de fide quoad nos, debet esse propositum Ecclesiae ab habente authoritatem infallibilem in proponendis rebus fidei: Ergo electione promulgata a Cardinalibus, sed nondum acceptata ab Ecclesia, nondum est de fide quoad nos electum esse verum Papam. Quo ad quartam partem etiam probatur, quia acceptatio Ecclesiae, inquit P. Sedio, in praesent. Controv. 6. num. 79. Tantum infert certitudinem moralem consistentem in consensu plurium: Ergo ipsa non potest facere de fide divina, quod antea de fide divina non supponitur. Secundo: Quia Ecclesia acceptans est reliquum Corpus Ecclesiae, confusum, sine Capite, & sine unitate, quia praeter Collegium Cardinalium, quod electionem promulgat, solum restat Clerus inferior, & turba Fidelium, in qua, praecisive a tali Collegio, & a Papa nondum acceptato, nulla datur unitas Capitis, nec Congregationis, quia non est congregata per modum Concilii: Sed in Corpore Ecclesiae sic sumpto non datur authoritas infallibilis faciendi de fide, quod de fide non est: Ergo per Ecclesiae acceptationem non fit de fide quoad nos, electum esse verum Papam. Quoad quintam denique partem etiam probatur, quia authoritas infallibilis Papae debet praesupponi antequam definiat: non enim propterea habet authoritatem infallibilem in definiendo, quia definit, sed propterea definit infallibiliter, quia habet authoritatem infallibilem in definiendo: Ergo si antequam definiat, non habet authoritatem infallibilem definiendi, nec illam habebit in ipso actu definiendi: Sed non habet talem authoritatem infallibilem nisi sit de fide ipsum esse verum Papam: Ergo si non est de fide ipsum esse verum Papam antequam definiat, nec in ipso actu definiendi erit de fide quod sit verus Papa. Explicatur: Si antequam definiat, non est de fide quod est verus Papa: Ergo nec est de fide quod habet authoritatem infallibilem in definiendo, quia in hac authoritate potissime consistit Dignitas Papae: Si autem hoc non est de fide: Ergo antequam actu definiat, non est de fide ista conditionalis: Si definiat, definitio eius erit infallibilis: Ergo cum definierit, eius definitio non erit de fide credenda, nec infallibilis: Sed per definitionem, quam esse infallibilem non est de fide, non potest fieri de fide definientem esse verum Papam: Ergo.  

91. Hoc argumentum exigit, quod determinemus, quando incipiat esse de fide quoad nos, electum esse verum Papam. Dico ergo primo, quod antequam pacifice eligatur, non est de fide, immo nec re ipsa est verus Papa. De hoc nemo dubitat, quia ut supra ostendimus, Christus non instituit hanc dignitatem ut transituram ad Successores, nisi per electionem Ecclesiae. Dico secundo, quod rite electus, sed nondum pacifice promulgatus, est quidem re ipsa iam verus Papa, sed nondum est de fide quoad nos. Primum patet, quia Christus ad conferendam re ipsa Dignitatem illam Apostolicam valde expectat designationem personae faciendam ab Ecclesia, huiusmodi autem designatio sit consummate, & absolute, quando electio in ratione electionis consummatur, & absolvitur pacifice. Et item, quia quando Ecclesia repraesentata in S. Collegio Cardinalium promulgat electionem, & proponit electum ut verum Papam, non proponit ut verum Papam, nisi eum, quem iam supponit verum Papam, promulgatio enim illa, & propositio iam non est designativa personae ut fiat verus Papa, nec factiva veri Papae, sed solum declarativa veri Papae: Ergo pro priori debet iam supponi electus ut verus Papa, alias declararet Ecclesia, quod verum non esset, sed falsum ante ipsam declarationem. Secundum etiam patet, & recte probatur in argumento, quia quod Corpori Ecclesiae non est promulgatum, seu sufficienter propositum, non est de fide quoad nos, quamvis in se verum sit, & infallibile. Antequam Papa ex Cathedra definiat aliquid debet iam supponi de fide absolute quoad nos ipsum esse verum Papam. Patet, tum quia hoc recte probatur in argumento. Tum, quia etiam id ipsum probat ratio secunda pro Conclusione supra num. 52. ut eam expendenti patebit. Nec obstat, si dicas: Satis provisum esse infallibilitati fidei, & Ecclesiae, si promissiones Christi intelligantur disiunctim, ita ut solum promiserit unum e duobus, nempe vel non permissurum, quod invalide electus habeatur ab Ecclesia ut verus Papa, vel quod si habeatur, non permittet quod aliquid definiat, & proponat ex Cathedra; nam hoc asseverato, firma, & secura maneret certitudo fidei: Sed ad hoc unice factae sunt Christi promissiones, ut Ecclesia nunquam falli posset in fide, & ut Cathedra Petri esset infallibilis in rebus fidei proponendis: Ergo debent intelligi in illo sensu conditionato, aut disiunctivo: Sed sic intellectae non faciunt de fide absoluta, & determinata, pacifice electum esse verum Papam, sed solum faciunt de fide disiunctim, vel quod est verus Papa, vel quod Deus nihil permittet eum ex Cathedra definire: Ergo usquedum constet, eum aliquid definivisse, non erit de fide absolute eum esse verum Papam. Non inquam, obstat, tum quia promissiones Christi, non solum sunt factae a fine ut Ecclesia non fallatur in rebus ex Cathedra Petri definitis, sed etiam ut habeat certam, & infallibilem potestatem clavium, ad quam Fideles cum firma spe possint recurrere pro remissione peccatorum, & indulgentia consequenda, id enim promisit, cum dixit: Tibi dabo claves Regni Caelorum: hanc autem potestatem statim incipit exercere Summus Pontifex. Tum, quia etiam illae promissiones ordinantur ut Ecclesia sit perfecta, & vere una, vere & infallibilis coniuncta unicopiti visibili, veroque sui Pastori, & etiam, ut Ecclesia in hoc capite agnoscendo non fallatur, nec falli possit: Sed antequam Pontifex aliquid definiat ex Cathedra, Ecclesia ipsum reveretur ut sui Summum Pastorem, utque habentem Caeli claves, & ut regulam infallibilem fidei in actu primo: Ergo ne ecclesia in his falli possit, debent promissiones Christi intelligi absolute, & determinate, non vero sub illa disiunctione. Confirmatur, quia ut recte provisum sit Ecclesiae, non satis est, quod ille, quem Ecclesia tenet ut Papam, non possit falsum definire, sed opus est, ut in controversiis fidei possit, & habeat authoritatem verum definiendi, nam haec potestas, & authoritas omnino necessaria est in Ecclesia, ut supra ostendimus quaest. 4. Sed, si solum esset de fide disiunctim, vel hunc esse verum Papam, vel nihil definiturum ex Cathedra, solum esset certum, ipsum nihil posse falso definire, at non esset determinate certum in Ecclesia quod definire posset, quia si non esset verus Papa, definire non posset ex Cathedra: Ergo non esset sufficienter provisum Ecclesiae. Debent ergo illae Christi promissiones intelligi in sensu determinato, & absoluto, ita ut Successoribus Div. Petri absolute promittat potestatem clavium, & authoritatem infallibilem independenter ab eo, quod actu definiant, vel non definiant.

92. Tota ergo difficultas restat inter promulgationem, & accepationem. Dico tamen, probabilius mihi videri, quod ex quo electio pacifice promulgatur, & electus acceptat in se electionem, & totum hoc proponitur authentice Corpori Ecclesiae, incipit esse de fide absolute ipsum electum esse verum Papam pro priori ad acceptationem Corporis Ecclesiae. Moveor primo, quia reliquum Corpus Ecclesiae tenetur acceptare illam electionem, & illum electum sic pacifice electum, & promulgatum; ex quo sic pacifice eligitur, & promulgatur, nullus enim de Corpore reliquo Ecclesiae habet authoritatem recusandi illam electionem ut nullam, nec sic electum, ut Papam nullum, aut falso talem; quia reliqui omnes, praeter Cardinales, & electum, comparatur ut subditi, & inferiores, qui tenentur ratum habere, quidquid in illa electione Collegium Cardinalium decernit, & pacifice praestat, siquidem tota Ecclesia universalis illis commisit plenam potestatem, & facultatem circa illam electionem, & voluit ratum haberi a reliquo Ecclesiae Corpore, quidquid Collegium illud pacifice praestaverit, & promulgaverit; unde Collegium illud repraesentat totam Ecclesiam: Ergo reliqui omnes tenentur quam primum acceptare: Sed acceptatio fit credendo illum esse verum Papam: Ergo quam primum tenentur credere illum esse verum Papam: Ergo quid ante acceptationem iam supponitur de fide quoad illos, ipsum esse verum Papam. Explicatur: definitiones, & declarationes Papae ex Cathedra ut sint de fide quoad nos, non pendent a nostra acceptatione, nec ab acceptatione Corporis Ecclesiae, sed semel factae, & promulgatae, sunt de fide quoad omnes Ecclesiae subditos, & omnes obligant ad sui fidem: Sed electio pacifica Papae, pacifice absoluta, & promulgata, acceptaque ab ipso electo, habet vim definitionis Ecclesiae sufficienter promulgatae: Ergo ante acceptationem subditorum supponitur iam absolute de fide, & obligans ad sui fidem omnes subditos. Urgetur: Si ante acceptationem non esset de fide, & fieret de fide per acceptationem subditorum, ipsi subditi facerent sibi de fide articulum Papae existentis, & essent sibi ipsis regula infallibilis fidei, vel saltem acceptando constituerent sibi metipsis regulam infallibilem fidei: Sed hoc repugnat subditis, aut membris Ecclesiae: Ergo. Demum, quia auctoritas infallibilis Papae semel pacifice electi, & promulgati supra omnia Ecclesiae membra est independens a subditis, nam illam unice accipit electus a Christo, independenter a reliquo Corpore Ecclesiae; Ergo ante subditorum acceptationem iam supponitur Papa electus ut regula infallibilis respectu illorum: Sed nequit intelligi ut regula infallibilis respectu illorum, nisi intelligatur de fide, quoad ipsos, esse verum Papam: Ergo.  

93. Sequitur ergo, tunc incipere esse de fide quoad membra Ecclesiae, electum esse verum Papam, cum absoluta electione pacifica, & acceptata ab electo, pacifice promulgatur, & proponitur reliquo Corpori Ecclesiae, nam ex illo tunc tenentur omnes credere absolute ipsum esse verum Papam. Ad probationem tertiae partis antecedentis in contra, respondeo, negando casum possibilem, quod consummata pacifice electione, & pacifice promulgata, tota Ecclesia non acceptaret: Solum ergo posset contingere, quod aliquis subditus, vel aliqui nollent acceptare, & tunc ille, vel isti essent puniendi ut schismatici; si nempe pure nollent ipsi praestare obedientiam; si vero nollent credere illi ut regulae infallibili fidei, aut negarent esse verum Papam, habendi essent pro haereticis. Ad secundam probationem dico, quod Cardinales in illo munere absolvendi, & promulgandi electionem habent auctoritatem infallibilem, siquidem in illo munere habent auctoritatem totius Ecclesiae, quae absque dubio est infallibilis. Nec ista auctoritas est sine Capite Ecclesiae, nam quia Summi Pontifices antecessores cum Conciliis Generalibus commiserunt totam Ecclesiae authoritatem pro illo munere S. Collegio Cardinalium, ac proinde in illo Collegio vivit virtualiter authoritas Pontificum praecedentium, & totius Ecclesiae cum capite. Tum quia electus de novo, acceptando in se talem electionem, & ostendendo se ut verum Papam, quasi confirmat sui electionem, & authorizat promulgationem. Nec in contra est, quod ipse non possit facere de fide se ipsum, nam declarative, & per modum proponentis est ipse ratio sui, & caeterorum, cum sit primum in suo genere, & sic potest cum Collegio Cardinalium se ipsum declarare ut verum Papam : Quod quidem constat ab actu ipso; nam plures Pontifices definierunt cum Concilio universali Pontificem Romanum esse verum Successorem Div. Petri, & Vicarium Christi. Vide supra quaest. 9. a num. 4.

94. Objicies tertio : Non est immediate de fide, quod non est immediate revelatum, nec definitum : Sed non est immediate revelatum, nec definitum de hoc numero homine, nempe de Innocent. XII. esse verum Papam, quia talis numero hominis nulla mentio sit in Sacro Texto, nec in definitionibus Ecclesiae, nec potest haberi ex traditione immemoriali, cum sit factum novum : Ergo non est immediate de fide. Respondeo, concessa maiori, negando minorem, quia ut aliquid sit immediate revelatum, non requiritur, quod expressis terminis, & proprio nomine inveniatur in Scriptura, sed sufficit, quod in ea reveletur quoad sensum, & quod talis sensus constet ex Ecclesiae traditione, seu communi PP. intelligentia : Patet autem quod Christus expresse revelavit Petram, supra quam fundatur Ecclesia, esse Div. Petrum, ut Ecclesiae Pastorem, & hanc firmam semper futuram in Ecclesia, ita ut portae inferi non praevalerent adversus eam; hoc autem ex perpetua Ecclesiae traditione, & communi PP. intelligentia non alium sensum habet, nisi Dignitatem Petri firmam, veram, & infallibilem perseveraturam in omnibus, & singulis Petri Successoribus visibiliter usque ad diem iudicij, quin unquam deficiat verus illius Successor, nisi in Sede Vacante, & tempore schismatis, ac proinde, quod hodie, dum non est tempus Sedis Vacantis, nec schismatis, ille numero, qui visibiliter regit Ecclesiam in Sede Petri, sit verus Successor Petri, & verus Papa, seu Christi Vicarius.

95. Objicies quarto : Qui negat propositionem, quae immediate est de fide, est formalis haereticus : Sed qui negaret hanc propositionem : Innocent. XII. est verus Papa, non esset formalis haereticus : Ergo illa non est immediate de fide. Distinguo maiorem; qui negat talem propositionem pertinaciter, post sufficientem promulgationem, concedo: Si aliter negat, ex ignorantia, aut non sufficienti promulgatione, nego minorem: Et distincta minori eodem modo, nego consequentiam, quia si quis nunc scienter, postquam satis est promulgata electio pacifica huius numero Papae, negaret ipsum esse verum Papam, & Vicarium Christi in terris, absdubio esset formalis haereticus, licet talis non esset, si ex ignorantia, aut non sufficienti promulgatione id negasset.

96. Obijcies quinto. Non est immediate de fide, quod Iulius II, Eugenius IIII, & sic de alijs praeteriti temporis, fuerint veri Papae: Sed eadem est ratio de Innocent. XII. nunc regnante: Ergo nec est immediate de fide istum esse verum Papam. Maior patet, quia illos fuisse Papas solum constat ex historijs humanis: Ergo non est de fide divina. Confirmatur primo: Quia definitiones fidei factae a Praedecessoribus sunt immediate de fide, quamvis non sit immediate de fide ipsos fuisse veros Papas: Ergo opus non est, quod sit immediate de fide definientem esse verum Papam, ut sit immediate de fide articulus ab ipso definitus, contra rationem supra expensam num. 53. Confirmatur secundo: Ut hodie Innocent. sit verus Papa, requiritur essentialiter quod hodie vivat: Sed non est de fide, adhuc mediate, immo nec certum moraliter ipsum hodie vivere: Ergo nec quod sit verus Papa. Patet consequentia, quia ut aliquid sit absolute de fide exigitur quod conditiones essentiales ad illud requisitae sint de fide, saltem mediate, aut certe Theologice, vel ad minus certitudine morali.

97. Respondeo, distinguendo maiorem: Si de illis perseveret in Ecclesia traditio infallibilis tamquam de veris Pontificibus, nego maiorem: Si de illis solum detur traditio moraliter certa, subdistinguo: Non est de fide intrinsece absoluta, sine tacita illa conditione, *si vere extiterint, & pacifice obtinuerint Cathedram Petri*, illos fuisse veros Papas, concedo: Non est de fide extrinsece absoluta, & cum tacita illa conditione, nego maiorem, & minorem: Quia de aliquibus Praedecessoribus in Cathedra D. Petri extat hodie in Ecclesia infallibilis traditio, praesertim de illis, de quibus extant definitiones fidei, in quibus traditionibus conservandis Ecclesia est infallibilis omnino; & de istis, est de fide intrinsece absoluta quod fuerint veri Papae, nec est necessarium subintelligi conditionem praefatam, quia eorum Pontificatus non constat ex historijs pure humanis, ut humanis, sed ex Ecclesiae traditione, quae habet ex assistentia Spiritus Sancti, in his traditionibus authoritatem divinam, cum ad fidei firmitatem spectent. De aliis vero, de quorum Pontificatu non extant definitiones in Ecclesie deposito, nec constans, & conformis traditio, sed sola historia fallibilis, licet moraliter certa, solum est de fide absoluta extrinsece, & cum tacita conditione, modo sepe explicato. De Innocent. vero XII. hodie regnante, est evidentia metaphysica, quod ipse est, qui pacifice visibiliter regnat, qua supposita, est de fide immediate ipsum esse verum Papam, de fide inquam intrinsece absoluta, & sine tacita conditione. Ex quo patet ad primam confirmationem. Ad secundam, concessa maiori, distinguo minorem: Sumpto ly *hodie* matematice pro hoc die, quo haec scribo, concedo minorem: Sumpto ly, *hodie* moraliter, relate ad tempus moraliter nobis praesens, quo visibiliter Romae apparet, quo pacto a nobis sumitur, nego minorem, & consequentiam in eodem sensu: Quia cum dicimus esse de fide absolute, quod hodie in Ecclesia Innocentius est verus Papa, per ly hodie non intelligimus mathematice hunc diem, sed moraliter loquendo intelligimus tempus illud nobis moraliter praesens, quo visibiliter apparet Romae, licet mathematice respectu huius diei praeteritum. Si vero intelligatur ly *hodie* mathematice, pro hac die; semper subintelligitur tacita conditio, *si vivit*, ut supra explicavimus. Unde cum diximus in conclusione esse omnino absolute de fide, non excludimus hanc tacitam conditionem, sed solum alias, quae adhuc supposito quod vivat, relinquerent fallibilem eius Pontificatum verum, eiusque authoritatem, & dignitatem, v.g. istas: *Si est rite electus, si est rite baptizatus, &c*. Quia si fides solum crederet sub his conditionibus, relinquendo illas fallibiles, certitudo fidei de vero Papa non esset sufficienter absoluta, ut vidente ipso, daretur absoluta firmitas dignitatis Apostolicae in ipso. Unde istae conditiones debent esse de fide, saltem mediate, seu certae certitudine theologica; at illa alia, *si vivit*, non debet esse ita certa, immo nec moraliter sine prudenti formidine: In quo quidem omnes tenentur assignare disparitatem.

98. Obiicies Sexto : Non minus est necessaria in Ecclesiae fides de Sacramento Eucharistiae, & praesentia Christi in illo, quam de vero Papa, nec minus revelata illa, quam hic, potissime cum Christus expresse dixerit: *Hoc est Corpus meum: Hoc quotiescumque feceritis, &c*. Et: *Ecce ego vobiscum sum usque ad consummationem seculi*: Et tamen non est immediate, & absolute de fide Sacramentum Eucharistiae in individuo, nec in hac numero Hostia esse Corpus Christi, sed solent in genere: Ergo pariter de Pontifice. Huic argumento nullam aliam reddunt aliqui disparitatem, nisi quod non potest esse certum moraliter hanc numero Hostiam esse valide consecratam, sicut est certum moraliter hunc hominem esse valide electum. Sed sane, si motiva solius certitudinis moralis spectentur, numquam hoc potui percipere, nam sane validitas electionis Papae a pluribus dependet fallibilibus conditionibus, quam cita consecratio Hostiae; haec enim unice pendet ex eo quod consecrans sit verus Sacerdos, habeat veram intentionem, & materia sit vera, circa materiam levis, vel nulla est contingentia falsitatis, cum sit visibilis, unde solum est fallibilitas in illis duobus primis conditionibus. Attamen valida electio Papae a pluribus dependet, nempe ab eo quod Cardinales sint re ipsa Cardinales, quod non eligant per symoniam, quod electus sit vir, baptizatus valide, quod etiam pendet ex intentione baptizantis, valide ordinatus, quod pendet etiam ex eo quod ordinans fuerit verus Episcopus, & habuerit intentionem; de quibus non fit ab electoribus alia inquisitio, quam regularis, quae supponitur facta, quando electus baptizatus, & ordinatus fuit, quae diligentia fallibilis est ex se: Ergo si solum attendantur motiva certitudinis moralis, & humanae plures fallibilitates habere potest electio Papae, quam consecratio Hostiae; praesertim si concurrerent centum, aut mille Sacerdotes ad eius consecrationem, nam vix possibile videtur, quod nullus esset in illis verus Sacerdos, qui haberet veram intentionem.

99. Disparitas ergo assignanda est ex certitudine superna desumpta ab assistentia, Spiritus Sancti, quae quidem promissa est Ecclesiae in electione Papae absolvenda pacifice, sed non Sacerdotibus in Hostia consecranda. Et item quia cum Sacramentum Eucharistiae non sit regula fidei pro tota Ecclesia, non opus est quod detur in Ecclesia hoc numero Sacramentum Eucharistiae; de quo sit de fide quod est verum Sacramentum: Et item, quia de essentia Sacramenti Eucharistiae non est quod sit unum numero tantum in Ecclesia, nec visibiliter invenibile: At de essentia veri Summi Pontificis est quod sit unus tantum numero, & hoc visibiliter, unde cum Christus revelavit: Ecce ego vobiscum sum, &c. non determinavit unum numero Sacramentum visibile, in quo tantum esset, secus cum revelavit Petram Apostolicam pro fundamento; quo quidificanda erat Ecclesia, & sustentanda, quia hanc esse unam tantum visibiliter propositam Fidelibus est de fide. Recole rationes, quibus nostram sententiam probatam relinquimus, quae quidem minime probane de uno numero Sacramento, nec baptismi, nec Eucharistiae, nec alio, & haec est sufficies disparitas. Instarique potest in Ecclesia visibili, quae est de fide, non solum vage, sed determinate, & numerice illa, quin inde liceat inferre idem de Sacramento ullo.

100. Obiicies sexto: Demus, quod eligeretur in Papam nondum Sacris innitiatus, & quod pacifice promulgaretur: Tunc sane nondum esset verus Pontifex, quia non haberet potestatem Clavium: Ergo non est de fide quod omnis rite electus est verus Papa. Hoc argumentum non solum est contra propositionem singularem, de qua procedit quaestio, sed contra universalem, quam omnes supponunt de fide, & probat eam non solum non esse de fide, sed esse falsam: unde quia nimium probat, nihil probat. Dico ergo, quod cum eligitur nondum Sacris innitiatus, non eligitur pro vero Papa adaequate statim futuro, sed post consecrationem, unde illa electio non habet adaequatum effectum, nec intelligitur adaequate confirmata, quousque electus Sacris initietur, unde nihil mirum quod eo usque electus non sit verus Pontifex adaequate, quia nec Cardinales hoc declararunt, nec promulgarent, sed solum quod postquam fuerit consecratus sit adaequate verus Pontifex.

101. Sed dices: Demus, quod Episcopus Hostiensis, cui de iure attinet ipsum ordinare, & consecrare, vel non sit verus Episcopus, vel nolit habere intentionem, id sane possibile est: Sed eo ipso, adhuc consecratus non esset verus Papa: Ergo non est de fide divina ipsam, adhuc Sacris innitiatum, & consecratum, esse verum Papam. Respondeo, quod licet secundum se, & ex terminis sit possibilis suppositio facta, tamen ex suppositione promissionis Christi, & revelationis ipsius de soliditate, & firmitate illius Apostolicae Petrae, est consequenter Impossibilis talis suppositio siquidem manet infallibile, quod Christus non relinquet Ecclesiam suam falli existimando verum Christi Vicarium, cui Christus tradididerit Claves Regni Caelorum, illum qui tales Claves re ipsa non habeat, & ideo ad Christi regimen, & providentiam spectat impedire talem suppositionem factam, vel illam detegere Ecclesiae, vitando quod pacifice promulgetur ut verus Ianitor Regni Caelorum, qui talis vere non sit.

102. Obiicies septimo: Potest Papa semel electus, & promulgatus pacifice, incidere in haeresim, saltem occultam: Sed tunc desineret esse verus Papa, quia desineret esse verum Caput Ecclesiae, & hoc quamvis pacifice electus, & acceptatus : Ergo non est de fide omnino absolute ipsum esse verum Papam. Respondeo, de hoc varias esse sententias, nam aliqui tenent, Papam in sensu composito Pontificatus non posse esse haereticum adhuc occultum, ac proinde ex quo desineret esse Fidelis, desineret esse Caput Ecclesiae; & verus Papa; sed negant casum possibilem de haeresi omnino occulta Ecclesiae. Alii inquiunt, quod, quamvis haereticus occultus, adhuc esset verus Papa. Alii quod etiam si esset manifestus, usque dum ab Ecclesia per Concilium deponeretur. Alii quod eo ipso, quod esset haereticus manifestus, ipso facto esset depositus. Quam ex istis sententiam veriorem iudicem, forsan infra dicam. Nunc, abstrahendo ab his sententiis, distinguo maiorem: Si minor sit vera, nego maiorem : Si minor sit falsa, concedo maiorem, & nego minorem : Quia implicat perseverare inesse promulgati, & pacifice acceptati ab Ecclesia, semel quod re ipsa sit depositus ab illa dignitate veri Papae, & Pastoris universalis Ecclesiae, unde si haeresis occulta aut manifesta ponatur incompossibilis cum ea dignitate, dicendum est, non posse contingere in vi promissionis Christi, quod Papa pacifice acceptus in sensu composito sit occulte haereticus, & consequenter nec manifestus : Si vero contendas talem posse esse, dicendum est, non eo ipso amittere illam dignitatem, sed re ipsa manere Papam, usque dum per Ecclesiam deponatur; aut saltem Ecclesiae manifestetur. Quia licet de hoc possint esse opiniones, unum tamen ut certum citra dubium, & opinionem tenendum est, nempe, non posse Ecclesiam falli, nec proponendo, nec acceptando ut verum Papam, eum, qui verus Papa non sit.

### AN SIT DE FIDE ESSE DE fide propositionem, de qua est quaestio.

103. DENIQUE obiicies : Si esset de fide illa propositio : Innocent. XII. est verus Papa : Contraria sententia esset haeretica; siquidem haereticum est negare id quod est de fide : Sed hoc dici nequit, quia gravissimi Authores Catholici tenent contrariam sententiam: Ergo non est de fide, praesertim quoad nos. Minor patet, quia ut videre est in PP. Salmant. *disp. 4. dub. 2. a num. 28*. Cardinalis Turrecremata, *lib. 4. Summae, part. 2. cap. 9. in fine* Caietanus *22. quaest. 2. art. 3. ad 4*. Castro *lib. 1, adversus haereses, cap. 9*. Cano *lib. 6. de locis cap. 8. in resp. ad 10*. Corduva *lib. 1. quaest. 17. §. 2*. Banez *2.2. quaest. 1. artic. 10*. Malderus *in praesent. art. 10. disp. 5*. Araujo *in praef. dub. 2. vol. 2*. Horum verba referunt PP.Salm.ex quibus aperte colligitur omnes istos Authores tenere, contra nostram sententiam, quod non sit absolute, & immediate de fide hunc hominem esse verum Papam : Et hanc sententiam, nostrae contrariam, minime esse haereticam, tenent vel positive, vel negative omnes Authores, qui nostram tuentur: Siquidem aliqui positive affirmant illam non esse haereticam, ut Salm. aliqui eam admittunt ut probabilem, ut Azor. lib. 4. cap. 5. §. In hac controversia : Ergo nostra sententia non est de fide, nec contraria haeretica.

104.  Ut huic argumento fiat satis, distinguendae sunt sigillatim istae propositiones. Prima : Innocent. XII. est verus Papa. Secunda : Immediate de fide est, Innocent. XII. esse verum Papam. Tertia : De fide est esse de fide, Innocent. XII. esse verum Papam. Prima est directa, secunda primo reflexa qualificativa directae, quia primo reflectit supra directam designando qualificationem illius, nempe, quod est de fide, tertia secundo reflexa, qualificativa primae reflexae. Prima est subiectum praesentis quaestionis primo reflexae, quia primo reflectentes supra illam, de illa disputamus, an sit de fide : Secunda est sententia nostra in quaestione primo reflexa, quae potest proponi ut subiectum quaestionis secundo reflectentis, & inquirentis, an sit etiam de fide. Tertia est decisio, quae posset correspondere huic quaestioni secundo reflexae. Item subiectum primae propositionis est solum Innocent. XII. subiectum secundae est prima propositio, subiectum tertiae est secunda propositio. Haec quidem clare percipiet, qui attente inspexerit praedictas propositiones, proptereaque ita distincte eas discerno, quia video maximam difficultatem praecedentis argumenti consistere in eo, quod facillime arguens, & respondens confundunt, & equivocant unam cum alia, & hac quidem distinctione praemissa.

105. Respondeo, distinguendo maiorem : Contraria sententia esset haeretica, contraria, inquam, nostrae, quae est secunda propositio ex annumeratis, seu primo inflexa, nego maiorem : Contraria directae, quae est subiectum praesentis quaestionis, & de qua defendimus esse de fide, concedo maiorem, quia directa est ista : Innocent. XII. est verus Papa, & huic contraria est ista : Innocent. XII. non est verus, sed falsus Papa. Haec autem haeretica est, & haeretica pronunciari potest absque ullo inconvenienti, quia nullus Catholicus eam asseruit, nec asserere potest perseverando in Catholica fide; nam quis Catholicus unquam pronunciavit de Papa praesenti, pacifice electo, & promulgato: *Iste non est verus, sed falsus Papa*? Sane nullus. Si autem sermo sit de sententia contraria nostrae sententiae, nempe, primo reflexe, illa sane non est haeretica, quia contraria illi est ista primo reflexa: *Non est immediate de fide Innocent. XII. esse verum Papam*: Haec autem non est haeretica, siquidem plures DD.Catholici illam docent quin hucusque eam Ecclesia damnaverit, aut proscripserit: Et item, quia nostra sententia, nempe primo reflexa, cui praedicta propositio contrariatur, non est de fide, nec illam ut de fide defendimus; sed solum ut veram, non enim defendimus: *Quod est de fide, esse de fide Innocent. XII. esse verum Papam*, nam haec est tertia propositio ex annumeratis, & secundo reflexa, quam modo non defendimus, sed potius eam falsam reputamus. Sed solum defendimus secundam, non tanquam de fide, sed unice tanquam veram, stat autem, quod sit vera, quin sit de fide, ut per se patet.

106. Est dicere: Haec directa: *Innocent. XII. est verus Papa*, est de fide immediate: Haec autem primo reflexa: *De fide est immediate Innocent. XII. esse verum Papam*, non est de fide, sed solum vera cum magna probabilitate: Haec autem secundo reflexa: *De fide est esse de fide Innocent. &c.* nec de fide, nec vera est, sed falsa: Item contraria primae directae, nempe ista: *Innocent. XII. non est verus Papa*, est haeretica: Contraria primo reflexae, nempe ista: *Non est immediate de fide Innocent. XII. esse verum Papam*, est falsa, sed non haeretica: Contraria vero secundo reflexae, nempe ista: *Non est de fide, esse de fide Innocent. &c.* nec haeretica, nec falsa, sed vera est.

107. Sed replicabis: Non potest esse de fide prima, id est, directa, nisi sit de fide esse de fide: Ergo ruit solutio. Probatur antecedens, primo, quia non potest esse de fide illa directa, nisi sit de fide ipsam esse revelatam: Sed si est de fide ipsam esse revelatam, est de fide ipsam esse de fide, siquidem quod sit de fide consistit formaliter in eo, quod sit revelata: Ergo. Secundo, quia si solum sit probabile, licet maxima probabilitate, quod sit de fide, solum erit probabile ipsam esse revelatam: Sed cum sola probabilitate de eo, quod sit revelata, non potest esse de fide, siquidem non sufficit notitia probabilis revelationis, ut aliquid sit de fide, ut iam definitum est: Ergo. Tertio. Quia ut sit de fide quoad nos, in quo sensu procedit quaestio, illa directa, opus est, quod omnes Catholici teneantur illam credere fide divina, siquidem requiritur, quod sit revelata, & sufficienter proposita toti Ecclesiae tanquam revelata: Sed si non est de fide, esse de fide, non omnes tenentur illam credere fide divina, nam poterunt probabiliter Catholici existimare, illam non esse de fide, & qui hoc existimaverint, non tenebantur illam credere fide divina, siquidem probabili opinione excusabuntur: Ergo.

108. Respondeo, negando antecedens. Ad primam probationem distinguo maiorem: Nisi sit de fide exercite, & ut quo, ipsam esse revelatam, concedo maiorem: Nisi sit de fide signate, & ut quod ipsam esse revelatam, nego maiorem, & distincta minori eodem modo, nego consequentiam, quia ut sit de fide exercite, & ut quo, directam illam singularem esse revelatam, satis est, quod subiectum illius proponatur ab Ecclesia cum infallibili, seu sufficienti certitudine, ut contenta in illa revelatione universali, *omnis rite electus*, &c. nam eo ipso proponitur illa singularis ut revelata, sufficienter ut credi possit fide divina tanquam divinitus revelata, revelatione obligate, & movente ut quo ad fidem divinam illius singularis directe. Ut autem esset signate, & ut quod de fide ipsam esse revelatam, opus erat, quod daretur reflexa revelatio de eo, quod illa esset revelata, & quod Ecclesia proponeret reflexe, cum infallibili certitudine, tanquam quid adeo revelatum, ipsam singularem esse revelatam; hoc autem ita non proponit Ecclesia, ut per se patet.

109. Ad secundam, dico, esse medium inter esse de fide illam singularem esse revelatam, & inter esse probabile, nam potest esse certum theologice, ut nos dicimus, aut certum moraliter citra formidinem prudentem falsitatis, ut alij dicunt, & ideo non sequitur, quod notitia solum probabilis de eo, quod illa sit revelata, sufficiat ad fidem illius, sed quod certitudo theologica, aut moralis, excedens probabilitatem, de revelatione illius singularis sufficiat ad fidem divinam de illa, quod hucusque damnatum non est, nec oppositum definitum.

110. Sed dices, cum certitudine theologica, aut morali praedicta, non compatitur, quod opinio contraria, quae negat talem directam singularem esse absolute revelatam, sit probabilis, nam contra certitudinem illam non potest esse vera probabilitas: Sed opinio contraria probabilis est, cum tot Authorum calculo confirmetur: Ergo non est certitudo theologica, nec moralis de eo, quod illa singularis sit revelata. Responderi potest primo, negando quod opinio contraria sit probabilis, nam licet illi Auctores illa docuerint, tamen ia nemo audebit eam docere, praesertim postquam omnes Theologi in contra insurrexerunt, & Clemens VIII. teste Petro Hurtado, disputat. 37. sect. 2. incarceravit nonnullos Doctores, iussitque eos sibi praesentari, tanquam supplicio dignos, eo quod contrariam sententiam docuerint.

111. Veruntamen haec solutio non placet, quia si propter certitudinem, quam defendimus, de eo quod singularis directa de Pontificatu Innocentii, sit revelata, reiicienda esset sententia illorum Doctorum ut improbabilis, seu ut non probabilis, non solum ut improbabilis, sed ut temeraria, vel erronea etiam reiicienda esset: In illorum quidem Theologorum sententia, qui solam certitudinem moralem agnoscunt de continentia illius sub revelatione universali, esset temeraria, immo, & sapiens haeresim, vel errori proxima, quia contra certitudinem moralem totius Ecclesiae in rebus fidei excludentem prudentem formidinem falsitatis, qui contrarium asserere audet, non solum temeritatis notam, sed alias praedictas notas incurrit. In nostra autem sententia, qui certitudinem theologicam metaphysice infallibilem agnoscimus de illius singularis revelatione, opposita sententia esset erronea in fide: His autem censuris notare tot Illustrium Doctorum sententiam, antequam Ecclesia illam expresse proscripserit, non licet, nec decet. Nec Historia illa Petri Hurtado ullam censuram probat contra praedictam opinionem, nam post Clementem VIII. qui eos Theologos incarceravit, Malderus, & Araujo eandem opinionem docuerunt, quin Ecclesia in illos animadverterit. Alia ergo, ut inquiunt PP. Salmant. in illorum Doctorum punitione, & longe diversa causa intervenit, quam nec investigare libet, nec edere in publicum.

112. Respondeo ergo, hic intervenire magnam aequivocationem, quia illorum Authorum sententia non negat directe, illam singularem, *Innocentius XII. est verus Papa*, esse revelatam in universali illa, *omnis rite electus*, &c. quia non negant illi Authores *Innocentium esse rite electum*. Quod si negarent, mererentur sane censuras praedictas. Solum ergo negant certitudinem infallibilem de rite electione, & consequenter de continentia illius singularis in revelatione universali, sed de eo quod singularis sit re ipsa revelata in universali, & defectu huius certitudinis, inquiunt, singularem illam non esse de fide, non quia sentiant eam re ipsa non esse inclusam in obiecto revelationis universalis, sed quia sentiunt id non esse ita certum, sicut exigitur ad fidem divinam: Negare autem huiusmodi certitudinem, seu potius certitudinis qualitatem, de eo quod sit implicite revelata non est negare ipsam esse revelatam, immo nec hoc relinquere sub opinione, sed solum est negare certitudinem de eo quod sit revelata, exactam ad fidem divinam. Dato ergo, quod illorum sententia probabilis sit, solum sequitur, quod certitudo, seu qualitas certitudinis de revelatione singularis maneat reflexe probabilis, & inter probabiles opiniones, non vero quod revelatio illius singularis maneat solum probabilis, aut inter probabiles opiniones controversa, quia nulla extat opinio probabilis de eo quod singularis illa non sit re ipsa in universali revelata, sed solum est opinio probabilis de eo, quod hoc non sit ita certum, sicut requiritur ut fide divina credatur illa singularis: Licet autem cum notitia solum probabili de revelatione singularis, non stet fides de singulari solum probabiliter revelata; tamen cum certitudine theologica metaphysice infallibili de revelatione stat quam optime fides de singulari ita certo revelata, licet facta reflexione super hanc certitudinem, de illa sint opiniones contrariae probabiles, seu quamvis reflexe solum sit probabilis talis certitudo. Ex quo.

113. Ad tertiam probationem, dico, quod Theologi illi, qui senserunt, aut senserint illam singularem non esse de fide divina, id senserunt per existimationem reflexam falsam, putantes non dari certitudinem sufficientem de revelatione illius singularis, aut de valida electione, & propterea existimare potuerunt opinione probabili reflexa, falsa tamen, se non teneri ad illam credendam fide divina; ex quo ad summum sequitur, illos ex ignorantia probabili excusari, & non obligari formaliter ad illam credendam, non tamen, quod non obligentur fundamentaliter, quia fundamentaliter obligari est dari re ipsa fundamentum obligationis; hoc autem fundamentum datur re ipsa respectu omnium, quia hoc fundamentum est revelatio illius singularis ut proposita ab Ecclesia cum sufficienti certitudine; hoc autem pacto omnibus proponitur, ut ostensum manet, unde omnes fundamentaliter obligatur, quia Ecclesia ex modo proponendi novum Papam ut pacifice electum cum certitudine infallibili, omnes fundamentaliter obligat, licet aliqui ex probabili ignorantia talis certitudinis non obligentur formaliter reflexe; hoc autem non facit, quod respectu omnium non sit re vera de fide, sed solum, quod non omnes cognoscant illam esse de fide, quia aliqui id probabiliter ignorant. Et iuxta hanc doctrinam potest responderi in forma distinguendo maiorem: Opus est, quod omnes teneantur fundamentaliter illam credere fide divina, concedo maiorem: Quod omnes teneantur formaliter, nego maiorem, & distincta minori eodem modo, ad eius probationem constat solutio.

114. Vel aliter, potest distingui maior: Opus est, quod omnes teneantur exercitè, & ex motivis directis, concedo maiorem: Quod omnes teneantur reflexè, ex cognitione reflexa, nego maiorem, & distinguo minorem eodem modo. Ad cuius probationem, dico, quod qui probabiliter opinaverint se no teneri, cum haec opinio sit reflexa, non tenebuntur ex cognitione reflexa; attamen cum hoc componitur, quod illis proponatur in actu exercito revelatio certi Pontificis cum sufficienti certitudine directa, ut obligentur directè, & in actu exercito, immo ut in actu exercito illam credant fide divina, quia solet cognitio reflexa ex ignorantia probabili contradicere cognitioni directae; & hoc pacto contingere Authoribus negantibus, esse de fide, hunc esse verum Papam, inquit Ioan. à S.Thom. in praesenti, allegans etiam Suarium, his verbis: Non omnes acceptant illam propositionem tanquam materiam de fide quasi speculativè, & figuratè, virtualiter tamen, & in actu exercito acceptant Papam cum tota Ecclesia in regulam supremam fidei, & illi credunt fide divina, unde solum ex ignorantia putant se non credere, quod in exercitio, & actu credunt, & acceptant ut regulam infallibilem fidei, & ita sibi ipsis quasi contradicunt. Haec Ioan. à S. Thom. & merito, nam saepe fallimur in cognitione reflexa, existimantes aliter de statu intellectus, quem habet in cognitione directa, ac re ipsa se habet. Ex quo patet solutio ad sequentem replicam.

115. Replicabis denique, quia si non esset de fide esse de fide, Innoc. XII. esse verum Papam, nec esse de fide esse de fide eius definitionem, aut rem ab eo definitam: Sed est de fide esse de fide res ab eo definitas, quia de hoc nemo dubitat: Ergo. Sequela probatur, quia per nos non potest dari maior certitudo de definitione Pontificis, quam de veritate Pontificis definientis; inde enim probamus supra, esse de fide Innocent. esse verum Pontificem, quia est de fide eius definitio, & quia definitio non potest esse de fide, quin sit de fide definientem esse legitimum Pontificem: Ergo non potest esse de fide, quod sint de fide definitiones Pontificis, nisi sit de fide, esse de fide, quod Pontifex est verus Pontifex. Respondeo, negando sequelam: Quia definitiones Pontificias esse de fide proponitur ab Ecclesia ut Dogma Catholicum, cum sufficienti certitudine, ut eas esse de fide sit articulus credendus fide divina, & ideo nullus Catholicus hoc in dubium vertit, nec oppositum asserit, saltem de definitionibus Pontificis cum Concilio universali, & in rebus fidei. At, quod sit de fide hunc hominem definentem esse verum Papam, non proponitur hucusque ab Ecclesia tanta certitudine reflexa, quae sufficiat ut sit de fide reflexè, cum permittat Theologos Catholicos oppositum reflexè defendere. Unde ad probationem sequelae, distinguo antecedens: Non potest dari maior certitudo directa de definitione Pontificis,quam de veritate Pontificis, concedo : Maior certitudo reflexa nego antecedens, & consequentiam.

116. Ex dictis colliges primò, ut tacitae obiectioni satisfacias, non esse de fide, de alio singulari Episcopo, ipsum esse verum Episcopum. Ratio est, primo, quia nullus singularis Episcopus proponitur ab Ecclesia ut res, seu materia fidei, quia nullus proponitur ut regula infallibilis fidei, sicut Summus Pontifex. Secundo, quia licèt sit revelatum, & de fide, futuros in Ecclesia veros Episcopos, & Pastores vagè, & indeterminatè, tamen nec revelatum est, nec de fide aliquem singularem Episcopum, nec Archiepiscopum esse verè talem; nec de hoc extat Ecclesiae definitio, sicut de Episcopo Romano. Ergò.

117. Sed dices, supponamus casum, in quo duo tantum relicti essent Episcopi in universa Christi Ecclesia, sanè tunc esset de fide, sicut modo, esse in Ecclesia veros Episcopos: Sed non vagè, & indeterminatè, quia non essent alij, inter quos esset indifferentia, aut vagitas : Ergò esset determinatè de fide illos esse veros Episcopos. Respondeo, non esse revelatum, nec de fide semper, sine aliqua longa interruptione, permansuros in Ecclesia veros Episcopos in numero plurali, quia de alijs Sedibus Episcopalibus non est revelatum, quod portae inferi non praevalebunt adversus eas, sed solum de Sede, & Cathedra Petriae proindè, adhùc in eo casu, non esset de fide illos duos relictos praeter Romanum, esse veros Episcopos. Et item, quia non esset infallibile non esse in Ecclesia alios, forsan latentes, in quibus Prophetiae, & revelationes verificarentur, quia de alijs, praeter Romanum, non est de fide, quod visibiliter perseverent in Ecclesia. Ac demùm, quia si Ecclesia posset pervenire, vi persecutionum, ad talem statum, quod solum duo Episcopi in illa perseverarent, cur non posset, vi persecutionis, redigi ad unum tantum, nempè Romanum; quod si hoc admittatur possibile: Ergò, non est de fide semper extituros in Ecclesia veros Episcopos in numero plurali, sine ullo temporis intervallo. Recollantur rationes, & motiva, quibus stabilitam relinquimus firmitatem Cathedrae Div. Petri, & ex illis constabit talem firmitatem non convenire de fide ulli alteri Episcopatui.

118. Vel aliter responderi potest, dando, & concedendo, quod in illo casu metaphysico, quo Ecclesia reduceretur ad duos, tantum Episcopos, cum certitudine de non existentia aliorum, fore de fide illos esse veros Episcopos, sicut casu dato, quo soli duo manerent fideles, esset de fide illos esse vere fideles, quia de fide est nunquam defuturos in Ecclesia veros Fideles; & casu, quo certum foret non esse in Ecclesia nisi unam tatum Hostiam consecrataa, de fide esset, quod in illa maneret Christus in vi illius revelationis: *Ecce ego vobiscum sum usque ad consummationem saeculi*. Sed quid inde contra nostram sententiam? Sane nihil. Nec video, ad quid prosit excitare quaestiones, de his casibus metaphysicis, qui certissime nunquam evenient. Unde arguenti a paritate ex his casibus desumpta, responderi potest conditionate distinguendo: Si sit ratio aeque probans in illis casibus, ac modo de vero Pontifice Romano, concedo, quod tunc esset de fide illos singulares Episcopos fore veros Episcopos: Si non sint motiva, & rationes aeque probantes, nego, recusando semper disputationem absolutam, an absolute sint, vel non sint rationes id probantes in illis casibus metaphysicis; quia huiusmodi disputatio solum ad libidinem ingeniorum sustentandam, & ad novitates, aut novas quaestiones inutiles in scholis introducendas, videtur utilis.