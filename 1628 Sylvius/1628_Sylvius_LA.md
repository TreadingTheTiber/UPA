## ARTICULUS IX.

*Utrum sit fide certum, quod hic numero Papa , v.g. Urbanus octavus , sit verus B. Petri successor, ac Christi Vicarius, summusque Pontifex.*

VIDERI potest quod non. PRIMÒ , quia non est certum, quod sit vir, & quidem baptizatus : Solus autem vir , isque baptizatus potest esse Christi Vicarius & Summus Pontifex. Assumptum probatur , quoniam etsi omnino sit præsupponendum & existimandum, quod hic numero Papa quem Ecclesia pro Summo Pontifice habet , non sit mulier sed vir, isque baptizatus ; nihil tamen est unde colligi possit esse certum.

Et confirmatur, de alijs sacerdotibus non habetur certitudo fidei , quod hic & ille in particulari sit ritè baptizatus & legitimè ordinatus : ergo nec de Romano Pontifice.

SECUNDÒ , In electione Summi Pontificis potest defectus aliquis obrepere , veluti si quis eligeretur simoniacè. Quo casu Julius 2. in Bulla , *Cum tam divino*, declaravit, ac decrevit talem electionem eo ipso nullam existere, & sic electum non esse Apostolicum , sed Apostaticum. Cujus decretum confirmarunt & innovarunt Pius 4. per bullam *in eligendis*, Pius 5. per Bullam, *Cum primum*, & Nicolaus 2. in Synodo Romæ habita in Basilica Constantiniana prout refertur tom. 3. Concil. editionis Coloniens. ann. 1567. Atqui non constat ex fide , quod ejusmodi defectus non fuerit in electione Pontificis moderni : ergo neque est fide certum , quod ipse sit verus ac legitimus Pontifex.

TERTIÒ , Illa propositio , *Urbanus 8. est verus Christi Vicarius ac Pontifex Summus*, non est à Deo revelata , vel in sacris litteris, vel in traditione , vel in veterum Patrum scriptis; neque est ab ullo Concilio aut Pontifice definita : ergo non est de fide.

QUARTÒ, Prædicta propositio solum concluditur ex una de fide & ex altera naturali ratione cognita, ergo non fide , sed naturali tantum ratione est cognita & certa.

QUINTÒ, Qui recederet à moderno summo Pontifice, esset quidem schismaticus, at non hæreticus : ergo non est de fide , quod ipse sit Summus Pontifex ; quia recedere ab aliquo dogmate ad fidem pertinente est hæresis, & non solum schisma.

SEXTÒ, De Pontificibus qui præcesserunt, non est de fide quod fuerint veri Summi Pontifices : ergo neque etiam de præsenti Pontifice : Consequentia est evidens, à paritate rationis. Antecedens autem probatur , quia non est fide certum quod fuerint in rerum natura, cum hoc pendeat ex historijs quæ multa dicunt impertinentia.

### *Responsio ad Articulum.*

NON quæritur hîc , sitne certum quod iste homo , v.g. Clemens octavus, Paulus quintus , pro eo tempore quo universalem Ecclesiam quisque gubernabat, esset verus ac Summus Pontifex , vel etiam quod qui nunc eam gubernat Urbanus octavus , revera sit Pontifex verus ac Summus. Satis namque inter catholicos convenit , omnino esse affirmandum, nec sine magna temeritate , scandaloque maximo negari posse.

Sed de certitudinis qualitate controversia est : de qua cum variæ sint doctorum sententiæ : Lensæus enim Theologus doctissimus l. 1. de Eccles. c. 12. scribit, tametsi fide credere teneamur legitimũ. Petri successorem, supremum esse totius Ecclesiæ A in terris caput, non tamen eadem fide recipere tenemur Leonem, aut Clementem, vel Gregorium verum esse Petri successorem, neque enim ad fidem catholicam pertinet quod quisque Pontifex rectè aut canonicè eligatur, aut electus sit. Et in eamdem sententiam conformiter scribit Dominicus Bannes 2.2.qu.1.art.10.dub.2.ad 2.

Nihilominus Responsio probabilior est, fide certum esse, quod iste homo, quem Ecclesia ut Pontificem recepit ac veneratur, v.g. *Urbanus 8.* sit verus Christi vicarius, Petri successor, & Romanus ac Summus Pontifex ; idque non solum, quando quippiam definivit fide tenendum, sed etiam ante ; postquam scilicet est electus & ab B Ecclesia pacificè receptus ac assumptus ad Pontificatum, ut docent Didacus Nugnus Supplem. q. 20. art. 3. Coriolanus præludio 10. in summam Concil. & plures alij qui citantur quidem, sed nobis non licuit eorum scripta videre.

PROB. 1. quia debemus credere non solum Ecclesiam Christi esse in mundo, sed etiam hanc esse Christi Ecclesiam in qua fideles militant sub Romano Pontifice : ergo pariter credere debemus non tantum esse aliquem Romanum Pontificem, sed esse hunc. Prob. Conf. tum à paritate rationis ; tum quia non apparet quomodo credi possit quod hic cœtus militet sub Romano Pontifice, nisi etiam credatur quod iste sub quo militat, sit C Romanus Pontifex.

PROB. 2. Fide catholica credimus veram & legitimam successionem Pontificum in Romana Ecclesia : Sed illa successio constat ex his & illis Pontificibus qui mortui sunt & Ecclesiam gubernaverunt : ergo eadem fide credere debemus illos fuisse veros ac legitimos Pontifices.

PROB. 3. Nos fide divina credimus canones & decreta Concilij œcumenici per Romanum Pontificem confirmati : ergo similiter fide divina credimus eum fuisse verum ac legitimum Pontificem Romanum, cujus authoritate Concilium hujusmodi fuit congregatum & confirmatum ; Non enim teneremur Concilij decretis fide divina D credere, nisi essent per verum Pontificem approbata.

PROB. 4. Quando Summus Pontifex ex cathedra definit quippiam fide credendum, omnes fideles debent ei definitioni acquiescere, & illud dogma fide tenere : ergo eadem fide oportet credere quod qui istud definivit, haberet authoritatem definiendi. Sed qui definivit, est v.g. Stephanus, Clemens, Paulus, *Urbanus* : ergo fide tenendum est quod hi potestatem legitimam haberent ad definiendum, quodque propterea essent legitimi Pontifices.

PROB. 5. Christus instituit non solum ut E Ecclesia quæ in hoc mundo militat, esset visibilis ; sed etiam ut ejus caput esset visibile : ergo sicut fide credimus Ecclesiam esse visibilem, ita fide etiam credimus ejus caput esse visibile. Sed non est aliud caput Ecclesiæ, quam hic Papa Romanus qui vocatur *Urbanus octavus*, sicut tempore Stephani, Clementis, & Pauli, non erat aliud caput quam ipsi dum quisque eorum Ecclesiam regeret : ergo fide tenemus & hos suo tempore fuisse Summos Pontifices, & illum nunc esse talem.

PROB. 6. Fidei christianæ dogma est, Episcopos qui à Romano Pontifice assumuntur, esse veros ac legitimos Episcopos: ergo fatendum est Pontificem cujus authoritate assumuntur, esse verum ac legitimum Pontificem, ac per consequens Urbanum octavum esse talem: quomodo enim possumus credere Episcopos ab Urbano octavo assumptos, esse legitimos, utpotè à legitimo Pontifice constitutos, nisi credamus eum qui illos constituit, esse Pontificem legitimum? Anteced. autem prob. ex Conc. Trid. sess. 23. can.8. ubi sic definitur. *Si quis dixerit Episcopos qui authoritate Romani Pontificis assumuntur, non esse legitimos & veros Episcopos, sed figmentum humanum, anathema sit.*

PROB. 7. Quæcumque propositio continetur aliquo modo sub divina revelatione sic ut possit ex cathedra definiri, atque omnibus fidelibus credenda proponi; si à tota Ecclesia, communique omnium consensu recipiatur ut certa, ad fidem pertinet; cum ejusmodi acceptatio quædam sit legitima & infallibilis definitio. Atqui hæc propositio, Paulus 5. fuit Romanus & Summus Pontifex, aut ista, Urbanus 8. est Romanus & Summus Pontifex, est ejusmodi; continetur enim sub ea divina revelatione qua Christus revelavit suam Ecclesiam duraturam usque ad finem sæculi, eamque habituram capita quæ Petro, aliud post aliud sint successura; & posset ab ipso Urbano 8. definiri, omnibusque fidelibus proponi ut fide credenda; & nunc ab universa Ecclesia communique omnium fidelium consensu recipitur ut certissima: ergo ad fidem pertinet.

PROB. 8. Si quod dogma definiretur ab Urbano 8. fide credendum, sine dubio illud esset fide certum ac tenendum: ergo prius fide certum est (quamvis non statim ab omnibus cognoscatur) quod ipse sit Summus Pontifex; cum solius sit Summi Pontificis dogma fidei definire, & ad illud definiendum se accingere.

PROB. 9. Quia in Concilij Constantiensi sess. 8. damnatus reperitur iste articulus Joannis Hus, *Nullus sine revelatione assereret rationabiliter de se vel alio, quod esset caput particularis Ecclesiæ, nec Romanus Pontifex est caput Romanæ Ecclesiæ;* itemque subsequens, *Non oportet credere quod iste quicumque est Romanus Pontifex, sit caput cujuscumque particularis Ecclesiæ, nisi Deus eum prædestinaverit.* Huc etiam plurimum facit, quod in fine istius Concilij suspectus de hæresi jubetur interrogari, *Utrum credat quod Papa canonicè electus qui pro tempore fuerit, ejus nomine expresso, sit successor B. Petri, habens supremam potestatem in Ecclesia Dei.*

PROB. 10. In Republica humana debet esse certitudo humana de Rege seu Principe qui eam gubernat: ergo in Republica divina debet esse certitudo divina de Summo Pontifice, qui eam regit; certitudo autem divina est ea quæ habetur per fidem: ergo per fidem cognoscimus ac certi sumus quod iste singularis homo, v.g. Urbanus 8. est Summus Pontifex.

Ex his admodum probabile videtur, id quod resolvimus, nimirum fide certum esse, hunc singularem hominem, v.g. Urbanum octavum esse verum Pontificem Summum.

Si quæras, An ista propositio ad fidem pertineat per se primò seu immediatè, distinctione opus est.

Si enim illa intelligantur per se pertinere ad fidem, quæ ita credimus ut eadem videre in patria speremus, sive quorum visione beati erimus, sicut B. Thomas intelligit 2.2. qu. 1. art. 6. ad 1. & art. 8. in corp. sic ista propositio, Urbanus 8. est verus ac legitimus Pontifex, non per se primò seu immediatè ad fidem pertinet.

Si autem per se primò ad fidem pertinens dicatur, quod ipsâ Dei revelatione sive scriptâ, sive traditâ sufficienter innotescit, ita ut non sit per se necessaria alia propositio evidens, per quam illud manifestetur esse fidei; Nugnus affirmat prædictam propositionem per se primò pertinere ad fidem, quoniam etsi aliqua præmissa naturaliter cognita possit intervenire, ipsa tamen non est ratio formalis ob quam dictæ propositioni assentiamur, sed tantum conditio præsupposita. Veluti, si sic argumentemur, Quicumque in Ecclesia eligitur Summus Pontifex servatis omnibus conditionibus requisitis est verus Summus Pontifex: Sed certò cognoscimus servatas esse omnes conditiones requisitas, quando electus fuit Urbanus 8. ergo de fide est, quod ipse sit Summus Pontifex; Minor propositio quæ subsumitur, non est ratio formalis assentiendi conclusioni, sed solum est conditio requisita quæ non concurrit ad assensum conclusionis, ne quidem instrumentaliter: ex quo infert quod sicut Major, quæ est universalis, ad fidem pertinet (cum fide constet Ecclesiam habere potestatem eligendi Summum Pontificem) similiter ad fidem pertineat conclusio, nimirum per se primò. Quamvis enim conclusio interdum sit in minori gradu perseitatis & certitudinis, quam Antecedens, ut quando ex eo quod subjectum majoris præmissæ conveniat uni singulari, infertur quod eidem conveniat propria passio, (veluti in isto syllogismo, Omnis homo est risibilis, Petrus est homo, ergo Petrus est risibilis, ubi consequens non est in eodem gradu perseitatis in quo est Anteced. cum Minor sit in primo gradu perseitatis, & consequens in secundo; ac similiter, quando ex uno fidei articulo & ex alia præmissa naturaliter nota, infertur conclusio Theologica quæ est per demonstrationem scita, cum Major sit per fidem cognita & certa:) Nihilominus, quando id quod convenit universali, prædicatur de ejus singulari, tunc consequens est in eodem gradu tum perseitatis tum certitudinis in quo est Antecedens: ut si dicas, Omnis homo natus ex Adam, est mortalis: Petrus est ex Adam natus; ergo Petrus est mortalis; consequens pariter fide certum est sicut Antecedens, etiamsi Minor præmissa sit naturaliter cognita. Ita autem est in proposito: Nam ex eo quod Omnis legitimè electus in Pontificem, fit verus Summus Pontifex, concluditur quod iste singularis; v.g. Urbanus octavus est Summus Pontifex, qui plura volet, ipsum Nugnum consulat. Nam quod nos potissimè intendimus, est; istam propositionem, Urbanus 8. est Summus Pontifex, fide certam esse, & ad fidem pertinere.

### *Solutio Argumentorum in partem adversam allatorum.*

AD 1. ARG. RESP. Neg. Assumpt. Quoniam etsi illa propositio, *hic homo qui dicitur Urbanus 8. est homo virilis sexus, vel est baptizatus*, considerata secundùm se, non sit certa, prout tamen substat divinæ revelationi, absolutè certa est; ita ut juxta hanc considerationem nec possit nec potuerit esse falsa. Quæ Responsio in B. Thoma fundatur, quatenus 2. 2. qu. 1. art. 3. ad 2. scribit, *Quod Deum non incarnari secundùm se consideratum, fuit possibile, etiam post tempus Abrahæ; sed secundùm quod cadit sub præscientia divina, habet quamdam necessitatem infallibilitatis ut in 1. dictum est (scilicet 1. p. qu. 14. art. 13. & 15.) & hoc modo cadit sub fide: Unde prout cadit sub fide, non potest esse falsum:* Loquimur namque de hac propositione, *Urbanus octavus est legitimus Pontifex*, prout cadit sub divinam præscientiam & revelationem: dicimusque quod sic spectata, sit ex fide certa. Unde quod ipse sit sexus virilis, ac etiam quod ritè baptizatus fuerit, omnino certi sumus, & quidem ex fide propter revelationem ex qua cognoscimus, quod ipse sit Summus Pontifex. Quia enim fide catholica credimus, eum quem Ecclesia recipit & habet pro Summo Pontifice (qui modò non alius est, quam Urbanus 8.) esse verum Christi Vicarium & legitimum Pontificem Summum; necessaria consecutione sequitur, ut etiam credamus quod sit masculus, quod baptizatus, quodque id omne habeat sine quo potestas Pontificia nequit consistere. Providentia enim divinæ est quæ nec vult nec potest Ecclesiam fallere; ut Christi Vicarius, quem suo gregi vult esse præpositum, nulla re careat quam necessariò exposcit potestas quam gerit, & munus quod debet exequi.

AD Confirm. RESP. Neg. Conseq. quia non ita necessarium est, cognoscere quod hic aut ille in particulari sit sacerdos, sicut necessarium est, cognoscere quis sit Summus Pontifex; quia ipse est caput totius Ecclesiæ, & in ejus potestate multa implicantur quæ sunt fide tenenda, ut quod possit generale Concilium convocare, fidei controversias dirimere, Episcopos per totum christianum orbem creare, toti Ecclesiæ leges ponere, & alia hujusmodi quæ in aliorum sacerdotum potestate non implicantur.

AD 2. RESP. Deum qui singularem Ecclesiæ suæ curam habet, specialiterque præest electioni sui Vicarij, & eligentium suffragia moderatur, aut non passurum quod ejus electio fiat simoniacè, vel quod alius similis defectus in ipsius electione interveniat; aut si quid ejusmodi intervenire sinat, statim detecturum, vel effecturum ut taliter electus non recipiatur in verum legitimumque Pontificem; nisi novus Cleri Romani consensus per meliorem electionem adveniat. Et consequenter postquam Ecclesia hunc vel illum (ut modò Urbanum 8.) à Cardinalium Collegio electum assumpsit ac pacificè recepit in Pontificem Summum, fide certum est non intervenisse ullum essentialem defectum in ejus electione: Nam eo ipso quo Ecclesia recipit & admittit electionem tamquam canonicam seu juxta canones factam, ipsumque sic electum assumit ad dignitatem Pontificalem, fide constat eamdem electionem fuisse legitimam, ac per consequens nullum defectum intervenisse, ob quem dici possit carere effectu. Promisit enim Christus Apostolis (nec dubium quin Apostolorum quoque successoribus seu Ecclesiæ) *ego rogabo Patrem, & alium Paraclitum dabit vobis, ut maneat vobiscum in æternum, Spiritum veritatis &c. qui apud vos manebit, & in vobis erit.* Joan. 14. Cui promissioni conformia sunt quæ leguntur cap. 16. & quæ dixisse legitur Matth. 28. *Ego vobiscum sum usque ad consummationem sæculi.* Quibus, ut & alijs similibus locis, firmiter promittitur Ecclesiæ divina assistentia; hæc autem deficeret, si Deus permitteret defectum essentialem in electione supremi capitis.

At dices, olim electa fertur una femina quæ sexum virilem mentita, Pontificatum Romanum tenuit annis duobus, mensibus 5. diebus 4. ut in *Martino Polono*, *Mariano Scoto*, *Sigeberto*, *Platina*, & alijs legitur: Idque confirmant hæretici, tum ex sede perforata quæ stercoraria vocatur, & in Basilica Lateran. diu servata est, in qua novus Pontifex sedere consueverat ad sexum explorandum; tum ex statua mulieris cum puero illic posita, ubi dicitur ista femina peperisse; tum denique ex eo quod Romani Pontifices, dum ex Vaticano proficiscuntur in Lateranum, solent istum locum declinare, ubi partus scribitur contigisse; idque in facti detestationem, cum alioquin illa sit recta via.

RESP. meram esse fabulam quod de fæmina Papissa fertur, quemadmodum solidè ostendunt *Onuphrius* ad Platinam circa vitam Joan. 8. *Pontacus* in Chronologia ad ann. 855. *Baronius* tom. 10. ad ann. Domini 853. *Bellarminus* l. 3. de Pontif. c. 24.

PROBAT. PRIMÒ, Cum enim multi Romanorum Pontificum vitas scripserint ab anno octingentesimo usque ad millesimum ducentesimum quinquagesimum (quo tempore vixit *Martinus Polonus*, qui fabellam hanc primus scripsisse reperitur, & quem secuti sunt omnes qui postea eamdem scriptis mandarunt) nullus neque ex Latinis neque ex Græcis, tametsi in Romanam Ecclesiam subinde parum æquis, istius fæminæ Papissæ facit mentionem. Unde autem *Martinus Polonus* potuit melius nosse quid annis quadringentis ante se contigerit, quam ullus præcedentium? Fuit iste *Martinus* Archiepiscopus quidem, sed vir simplex & credulus, qui fabellas interdum pro veris historijs obtrudit.

PROBAT. 2. qui *Joannam Papissam* referunt, scribunt eam fuisse inter Leonem 4. & Benedictum 3. ex varijs autem scriptoribus constat nullum inter istos duos Pontifices, sedisse, præsertim qui vocatus fuerit Joannes: *Anastasius* enim Bibliothecarius (referente *Onuphrio*) interfuit creationi Sergij 2. Leonis 4. Benedicti 3. Nicolai 1. Adriani 2. & Joannis 8. & scribit Sedem Romanam post obitum Leonis 4. vacasse diebus tantum quindecim; Leoni verò statim suffectum Benedictum. His conformiter, quod Leoni Benedictus sine ullo intermedio successerit, disertis verbis scribunt *Lupus Ferrariensis*, *Nicolaus* primus patriâ Romanus, *Ado Viennensis*, *Hugo Floriacens.* *Hermannus Contractus*, *Florentius Wigorniensis*, *Honorius Augustodunensis*, *Conradus Urspergensis*, *Albertus Stadensis*, *Vincentius Burgundus*, *Matthæus Westmonasteriensis* apud *Jodocum Coccium* lib. 7. de hierarchia Ecclesiæ art. 14. ubi etiam ostendit à veritate alienum esse quod alij istam Joannam in ætate puellari sic Athenis profecisse in studijs ut omnes alios eruditione vinceret, cum tunc studia Athenis extincta jacerent.

PROBAT. 3. Quoniam Leo 9. epistola adversus præsumptiones Michaëlis & Leonis Archiepiscoporum, ita cap. 23. scribit: *Absit autem, ut velimus credere, quod publica fama non dubitat asserere, Constantinopolitanæ Ecclesiæ contigisse, ut eunuchos contra primum sancti Niceni Concilij capitulum passim promovendo, fæminam in sede Pontificum suorum sublimasses aliquando. Hoc tam abominabile scelus detestabileque facinus etsi enormitas ipsius vel horror, fraternaque benevolentia non permittit nos credere: considerata tamen incuria vestra erga sanctorum censuram canonum, quia eunuchos & aliqua parte corporis imminutos, non solum ad clericatum, sed ad Pontificatum etiam indifferenter ac solemniter adhuc promovetis, fieri potuisse pensamus.* Quomodo autem fuisset ausus Ecclesiæ Constantinopolitanæ Episcopos reprehendere, quod Eunuchos, & in eis fæminam in Patriarchatu collocassent, si fæmina Romæ Summum Pontificatum tenuisset.

Bellarminus hinc fabulam illam opinatur natam esse, quod cum rumor esset, mulierem fuisse Pontificem Constantinopolitanum, paulatim omisso nomine Constantinopolitani, remanserit fama de Pontifice, & in Ecclesiæ Romanæ odium aliqui rumorem illum acceperunt, & sparserunt de Romano Pontifice.

Baronius verò ad annum 879. hinc factum putat, quod ob nimiam Joannis octavi veri Pontificis facilitatem & mollitudinem, abjecta penitus omni virilitate, non Papa ut Nicolaus & Adrianus, sed Papissa fuerit contumeliæ loco dictus; atque ita in opinionem posterorum ierit, Joannem octavum Papam fuisse feminam.

At *Onuphrius* ex Joannis 12. (quem *Platina* vocat 13.) viri impurissimi vita, fabulam hanc natam esse scribit.

Quod attinet ad scriptores fabellam istam referentes, ex incerto solum rumore eam scribunt: *fertur*, ait Martinus; & Platina, *Hæc, inquit, quæ dixi vulgo feruntur, incertis tamen & obscuris authoribus.*

De Sigeberto ita *Miræus* (cujus studio Sigeberti Chronicon ad Autographum veteresque codices manuscriptos prodijt) ad ann. 854. scribit: *Hoc loco nulla in Gemblacensi, Aquicinctino, Lipsiano, aut Orteliano manuscriptis codicibus, quibus usi sumus, Joanna Papissa, fit mentio, Imò ne in margine quidem ullius è dictis, quid tale adscriptum legitur, ut sunt interdum nonnulla, recentiore manu ad marginem adjecta. Itaque certum est hanc de Joanna Papissa fabulam Sigeberto nostro falsissimè attribui.* De ea quid Cl. V. I. *Lipsius* senserit, hîc libet apponere. Is in epistola ad *Franciscum Suvertium* ann. 1595. V. Kal. Martij data, cujus autographum asservo, sic scribit: *De quæstiuncula, quod petis, super Pontifice Joanna femina, ut nugantur, vides quid sentiam, cum appello nugas; Revera fabella est, haud longè ab audacia & ineptijs poëtarum: Vis clarè tu, & consortes illi rem videre? adite librum Gallicè nuper scriptum & editum Burdigalis, authore Florimundo Remundo, Consiliario Regio: qui totus est in hoc argumento. Auctor ipse ad me misit, & ita plenè omnia executus est, ut nobis nihil reliqui sit præter credere & assentiri.* Hactenus *Lipsius*. De his plura qui volet, *Onuphrium*, *Baronium*, *Remundum*, aliosque legat.

*Quod ad Marianum Scotum attinet, quem adversarij quoque nobis objiciunt, Chronicon ejus in pergamento, charactere vetustissimo exaratum, ex bibliotheca Gemblacensi ad me misit R. V. Ludovicus Sombechus, illius loci Abbas, nostra pariter cura, si Deus vitam dederit, aliquando evulgandum. In eo nulla prorsus Joannæ Papissæ fit mentio, ne ad oram quidem, ex quibus liquet, Marianum & Sigebertum injustè à Baronio Annal. tom. 10. tamquam fabulæ hujus assertores, accusari & castigari.*

Quibus conformia sic antea scripsit Cardinalis Bellarmin. *Etsi in impresso Sigeberto & Mariano Scoto inveniatur Joannes femina, tamen in antiquissimis manuscriptis non invenitur, & satis constat corruptos fuisse authores illos.* Et postea, *Similiter in antiquissimis exemplaribus Mariani Scoti non haberi Joannem feminam testatur. ille qui Metropolim Alberti Krantzij edidit ann. 1574. Coloniæ.* Ita Bellarminus. Et his de Chronico Sigeberti, quod in eo nulla olim fieret mentio Joannis feminæ seu Joannæ Papissæ, conformiter scribit Jodocus Coccius dicto art. 14. probatque ex autographo Gemblacensi. Videri etiam potest Pontacus in Chronologia ad annum Domini 85 5.

AD allatas confirmationes RESP. nullam sedem quæ sexui explorando serviret, fuisse umquam in basilica Lateran. vel alibi asservatam. Fuit quidem una sedes vilis & abjecta, in qua novus Pontifex aliquantisper sedere solebat antequam ad alias duceretur, ut per istam ceremoniam admoneretur, quod de loco humili eveheretur ad sublimem: & hæc vocabatur stercoraria, eò quod dum ex ea elevabatur, canebatur illud 1. Reg. 2. *Suscitat de pulvere egenum, & de stercore elevat pauperem, ut sedeat cum principibus, & solium gloriæ teneat:* sed ad sexum probandum nihil fiebat.

Statua mulieris cum puero non poterat repræsentare Joannam cum suo infante; quoniam neque feminam referebat, neque infantem in suo sinu gestabat, sed referebat puerum multorum annorum, qui tamquam famulus præcedebat; verisimilèque est fuisse picturam alicujus ethnici.

Quod Papa Lateranum pergens non transiret per locum ubi partus contigisse fingitur, ea non est causa quam hæretici volunt, sed (teste Onuphrio) quod via illa sit multum angusta & comitatui Pontificio valdè incommoda: qui deinde addit, se scire multos Pontifices per eam transivisse.

AD 3. ARGUM. RESP. distinguendo Anteced. Si enim intelligatur de revelatione qua hæc propositio, Urbanus octavus est verus Pontifex Summus, in illis terminis fuerit revelata; verum est; sed consequentia non est bona: potest enim aliquid esse fidei, quod etsi non sit in se vel in suis terminis expressè revelatum, habetur tamen & cognoscitur ex revelatione, sicut hæc propositio, Petrus, Paulus, Joannes, & alij singulares homines qui modò via generationis ordinaria nascuntur, concepti sunt in peccato originali, & sunt mortis necessitati obnoxij, fide certa est; quamvis non sit in illis terminis revelata, eò quod sit revelata in sua universali, ex qua per inductionem quandam deducitur, nimirum in hac, *Omnes in Adam peccaverunt*; item in illis, *Per peccatum mors: quis est homo qui vivet, & non videbit mortem? Statutum est hominibus semel mori.*

Similiter autem est in proposito: Nam prædicta propositio de qua nunc disseritur licet expressè revelata non fuerit in suis terminis, est tamen revelata in sua universali in qua continetur, & ex qua per quandam inductionem deducitur, nimirum in ista, Omnes Petri successores in Romana sede, sunt Vicarij Christi & veri Pontifices Summi: Ex hac enim inductione quadam consequitur & hunc & illum singularem hominem qui ab Ecclesia catholica est electus, receptus, & assumptus in Summum Pontificem (cujusmodi hodie est Urbanus octavus) verè esse Summum Pontificem.

Confirmatur, quando Christus Matth. 16. promisit Petro claves regni cælorum & dixit, *Tu es Petrus, & super hanc Petram ædificabo Ecclesiam meam, & portæ inferi non prævalebunt adversus eam.* Item, quando Luc. 22. ei dixit, *Ego rogavi pro te, ut non deficiat fides tua*: Et Joan. 21. *Pasce oves meas*, nobis revelavit, quod Petrum faceret Summum Pontificem, quodque omnes in Petri cathedra successores, perpetuis futuris temporibus futuri essent, sicut ipse Petrus, Summi Pontifices, quemadmodum ex hujus l. qu. 1, art. 3. 4. 5. notum relinquimus; ac per consequens inde etiam certi sumus quod Ecclesiæ suæ potestatem dederit eligendi eum, qui in Petri, ac deinde in ejus successorum locum sufficeretur. Ex Christi ergo institutione ac revelatione certa est hæc propositio, *Omnis Petri successor ab Ecclesia electus, receptus, & assumptus in Summum Pontificem, est verè Summus Pontifex*: sub ea verò tamquam singularis sub universali continetur hæc, *Urbanus octavus, quem Ecclesia elegit, recepit, & assumpsit in Pontificem Summum, est verus Pontifex Summus*; quæ proinde, dici potest esse revelata in sua universali. Unde si argumenti objecti Anteced. intelligatur de revelatione propositionis istius vel in se vel in sua universali & æquivalenti, negandum est.

Addi potest quod quando singularia plurimum multiplicantur, non definiuntur in se, sed in suo communi & universali. Quoniam igitur Summi Pontifices valdè multiplicantur, dum alij alijs usque ad mundi hujus finem succedunt, non oportet de eorum singulis singulas extare definitiones quod ipsi sint veri Pontifices; sed satis est, hoc esse definitum in ea communi seu universali, *Omnis ab Ecclesia electus & assumptus in Summum Pontificem, est Summus Pontifex*, quæ universalis sufficienter definita est per Christi institutionem in sacris literis & traditione manifestatam.

AD 4. RESP. Neg. Conseq. partim quoniam illa propositio naturaliter cognita solum requiritur ut conditio quædam, & non ut ratio formalis assensus; partim quia sic concluditur ex illa quæ fide certa est, ut contineatur in ea sicut singularis in universali.

AD 5. RESP. In primis Neg. Conseq, quia tum demum est hæresis, recedere ab aliquo dogmate fidei, quando certum est ac manifestum illud dogma esse fidei, ut ostendimus 2. 2. qu. 11. art. 1. Propositionem autem illam esse fidei, *Urbanus octavus est verus Pontifex*, probabiliter quidem dicitur, at non est certum ac manifestum, quandoquidem viri quidam orthodoxi, etiam doctrina clari, oppositum doceant, Lensæus, Bannesius, & nonnulli alij.

RESP. 2. quod licet schisma & hæresis differant ratione formali, prout 2. 2. qu. 39. fuit declaratum; neque sit necesse ut omnis schismaticus sit hæreticus, ne quidem is qui à Summi Pontificis obedientia recedit, si quis tamen recederet cum errore intellectus quo non crederet eum quem Ecclesia pro Summo Pontifice recepit ac retinet, esse Summum Pontificem, verè esset hæreticus, posito quod supra dicta propositio certò & manifestè pertineret ad fidem.

AD 6. RESP. esse de fide, quod illi fuerint veri Pontifices Summi, de quibus certum est (morali saltem certitudine) quod cum viverent, præsederint Ecclesiæ, fuerintque ab Ecclesia catholica pro Romanis Pontificibus habiti & recepti, quales sunt Sylvester, Gregorius, Clemens, Paulus & alij. Unde consequens est certum quoque esse quod isti fuerint aliquando in rerum natura; quoniam etsi historiæ multa subinde dicant impertinentia, hæc tamen cognoscuntur tum ex certis historijs, tum ex fidei traditione. Utrum autem sit fide certum, non liquet; videturque sufficere certitudo naturalis & moralis.

Quoad illos verò de quibus non certò constat, quod Ecclesiæ præsederint; sive quia sit dubium an aliquando vixerint, sive quia in schismate præfuerint, sive quia non constet ( ne morali quidem certitudine ) quod Ecclesia eos receperit vel agnoverit pro veris Summis Pontificibus; omnino fatemur non esse de fide quod fuerint veri Pontifices Summi. Sed argumenti consequentia non valet, quia præsentis Articuli resolutio solum est de his & illis singularibus Pontificibus, quos Ecclesia pro talibus elegit, assumpsit & agnoscit; non autem de ijs qui vel in schismate sederunt, vel ipsius Ecclesiæ judicio dubij sunt.