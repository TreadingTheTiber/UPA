## ASSERTIO SECUNDA.

*De fide est, dicere, hunc numero Papam, e.g. GREGORIUM XV. esse verum successorem Petri, et Christi Vicarium.*

**PROBATUR** haec Assertio, primo, Quia fidei Catholicae Articulus est, Ecclesiam esse unam Catholicam, visibilem: ergo eiusdem fidei articulus esse debet, Caput esse unum, uniceriale, et visibile: at hoc non est nisi hic vel ille Pontifex: quandoquidem Pontifex, qui cogitatione ab hoc vel illo abiungitur, non extra in rerum natura, nec oculis cernitur, nec quidquam agit vel molitur in Ecclesia a Christo instituta. Ergo fide Catholica cogimur credere, hunc vel illum, qui Christo iubente multitudini praeficitur, verum et legitimum esse Pontificem. Corroborat epist. ad Cyprianum de confessoribus ad unitatem regressis, ait: *Nos inquiunt, Cornelium Episcopum sanctissimum Catholicae Ecclesiae electum a Deo omnipotenti, et Christo Domino nostro scimus.* Et post pauca: *Nec enim ignoramus, unum Deum esse, et unum Christum esse Dominum quem confessi sumus: unum Spiritum sanctum: unum Episcopum in Catholica Ecclesia esse debere.*

**SECUNDO**, Fide Catholica, nedum humana, credimus veram et legitimam successionem Pontificum in Romana Ecclesia et Cathedra: at ea successio constat ex his vel illis, qui deleti sunt, Pontificibus, et qui Ecclesiam rexerunt: ergo hos singulos credere debemus fide, quae omnem repellit falsi suspicionem, veros ac legitimos fuisse Pontifices.

**TERTIO**, Oecumenicum Concilium, auctoritatem et Canones fidei ab iis traditos, divina infulaque fide amplectimur: ergo eadem fide auctoritatem huius illustre Romani Pontificis colere debemus, sine quo nec ullum Concilium potest esse legitimum: neque eius legibus ac sanctionibus alligatur Ecclesia, antequam a Romano Pontifice confirmetur. Convocat autem Concilium, et illud confirmat Silvester, Agapetus, Leo, Pius, Gregor, Innocentius, Clemens, Paulus: ergo hos et legitimos esse Pontifices, certa et Catholica fide credi debet.

**QUARTO**, Si e Cathedra respondens Romanus Pontifex decernat aliquid ad fidem Catholicam pertinens, illi Decreto cunctus Christianus populus fide Catholica assentiri cogitur: ergo illa ipsa fide necessarium est credere, in Pontifice, qui auctor fuit Decreti, legitimam fuisse potestatem decernendi. Qui vero discernit, est Petrus, Stephanus, Pius, Paulus: ergo hos vera et legitima et pontificia auctoritate pollere, fide Catholica debet esse perceptum.

**QUINTO**, In cultu sanctorum universam Ecclesiam errare, nefarium est suspicari: ergo cum Romanus Pontifex toti fidelium coetui Sanctum quempiam colendum proponit et praecipit in ea re falli aut fallere ipse non potest. Sed cum quempiam in Sanctorum numerum refert, et a multitudine Christiana adorari imperat, id facit tanquam verus et legitimus Christi Vicarius, sicut de facto fecit sanctissimus Paulus Quintus in canonizatione sancti Caroli Borromaei Archiepiscopi Mediolanensis, cuius Canonizationi ego etiam inter tot millia interfui: ergo eum talem esse, Catholice affirmare debemus.

**SEXTO**, Qui in Britannia pro tuenda Gregorii XIII. Pontificia auctoritate mortem oppetierunt, Martyrum gloriam perinde sunt adepti, ac si pro fide Catholica sanguinem profudissent: neque sacri illi et fortissimi viri verebantur quo tempore Gregorii XIII. Pontificis auctoritate dimicabant, quin pro fidei causa decertarent.

**SEPTIMO**, Romanam Cathedram interpretem Religionis, magistram sacrorum ac morum esse incorruptam, fide Catholica reddimus: at nulla est Romana Cathedra, nisi quem hic vel ille Pontifex tenet, quem sibi delegit Ecclesia: non is qui numquam fuit vel futurus est in terris: ergo hunc vel illum verum et legitimum eiusdem Cathedrae Antistitem esse, fide quae errare non potest, credere debemus. Huic septimae rationi magnam auctoritatem tribuunt verba in fidei professione edita a Pio Quarto, *Sanctam Catholicam et Apostolicam Romanam Ecclesiam, omnium Ecclesiarum matrem et magistram agnosco.* At Romanae Ecclesiae moderator et Magister est Linus, Clemens, Paulus: hos ergo verae fidei et doctrinae Magistros Catholica fide debemus agnoscere.

**OCTAVO**, Christus Ecclesiasticam instituit Monarchiam, quae totam consequendi mundi artem esset aequatura. Ergo cum sine Monarcha Monarchia esse non possit, divinae fidei est credere numquam verum illi defuturum Monarcham: his autem alium fingi non potest, nisi Petri successor, qui legitimo assensu, aut Ecclesiae, aut eorum ad quos spectat, eligitur: ergo hunc scilicet electum Pontificem Romanum, verum et legitimum huius sacrae Monarchiae Caput et Rectorem esse credere cogimur.  

**NONO**, Docet fides Catholica, Christianam Ecclesiam esse veram et legitimam Ecclesiam: ergo eadem docet, Romanum Pontificem hunc vel illum, esse verum et legitimum Christi Vicarium; propterea quod is universitatis Christianorum fons est et proseminator: quandoquidem ab eo creantur Episcopi, ab his Sacerdotes, Sacerdotibus reliqui Christiani; ut qui dubitat de veritate Pontificatus Petri, Clementis, Pauli, eumdem de veritate Ecclesiae dubitari necesse sit.  

**DECIMO**, Fidei Catholicae dogma est, Ecclesiasticam hierarchiam esse divinitus constitutam: sic enim in Concilio Tridentino sess. 23. can. 6. *Si quis dixerit, in Ecclesia Catholica non esse hierarchiam divina ordinatione institutam, quae constat ex Episcopis, Presbyteris, ac ministris, anathema sit.* Sed praecipua pars huius hierarchiae est Romanus Pontifex, Caput illius et Rector visibilis: ergo sicut hierarchiam divinam institutam credere esse veram; et eius caput esse verum. Caput autem hoc est hic vel ille Pontifex, quem Ecclesia digito notare possumus. Ergo.  

**UNDECIMO**, Est idem fidei Christianae dogma, Episcopos assumptos a Romano Pontifice esse legitimos et veros Episcopos: ergo Pontificem, cuius auctoritate assumuntur, fide Catholica fatendum est esse legitimum et verum Pontificem. Antecedens huius Enthymematis, est Concilii Tridentini, sess. 23. can. 8. his verbis: *Si quis dixerit, Episcopos qui auctoritate Romani Pontificis assumuntur, non esse legitimos et veros Episcopos, sed figmentum humanum, anathema sit.* Ergo Clementem, Pium, Gregorium, Paulum, quorum auctoritate eliguntur Episcopi, veritate fidei Catholicae cogente, dicendum est, esse legitimos et veros Pontifices.  

**DUODECIMO**, Qui factarum sanctionum aut Innocentii III. aut Alexandri III. aut Gregorii IX. aut Bonifacii VIII. aut ceterorum Pontificum, quibus sanctionibus in Ecclesia iudicia exercentur, auctoritatem aut infringeret, aut inficiaretur, poena haereticorum mulctaretur: ergo fide Catholica, eorum a quibus profectae sunt, veram, et legitimam, et Pontificiam fuisse auctoritatem, credere necesse est.  

**DECIMOTERTIO**, Qui Gregorium XV. cui Catholica paret Ecclesia, aut caput Ecclesiae, aut verum Petri successorem, aut Christi Vicarium pernegaret, non in humanam, sed in fidem orthodoxam, et cui non potest subesse falsum, peccaret, et tanquam verus haereticus flammis cremaretur: ergo ad fidem infusam divinitus pertinet, Gregorium XV. ab unoquoque Christiano verum, legitimumque Christi Vicarium praedicari.  

## Obiectiones contra praefatam Assertionem.  

**PRIMA**, Quod salva fide Catholica quis de unoquoque privato Sacerdote ambigere potest, sit, nec ne, verus et legitimus Sacerdos: cur ergo sine crimine haeresis non erit pariter de hoc Romano Pontifice ambigere?  

Respondeo: Quia cum Romani Pontificis potestate implicita sunt multa, quae Catholica fide tenenda sunt: utpote quod in eo potestas resideat convocandi et confirmandi Concilia, fide controversias dirimendi, viros pios et religiosos post obitum in Sanctorum numerum referendi, Episcopos creandi, Reges et Imperatores quando (oportet) Regno atque Imperio privandi, Ecclesiam universam regendi, atque ei salutare leges imponendi: quorum cum nihil cadat in privatum Sacerdotem, qui dubitat eum Sacerdotem esse, culpam haeresos non contrahit.  

**SECUNDA**, Fides Catholica nemini necessitatem imponit credendi, Romanum Pontificem baptizatum esse: at sine Baptismo non potest esse verus ac legitimus Christi Vicarius: non ergo cuiquam fides Catholica necessitatem imponit illum credendi esse verum Pontificem.  

Respondeo, retorquendo Argumentum: quia enim fide Catholica fateri cogimur, esse verum et legitimum Christi Vicarium in Ecclesia Catholica, ob tam multas alias rationes: necessaria iam consecutio cogit, eum baptizatum esse, et pariter esse Orthodoxum, esse marem, atque id omne esse, sine quo potestas Pontificia consistere nequit. Est enim id proprii sententiae divinae non fallentis Ecclesiam, ut suus Vicarius, quem suo pascendo gregi vult esse praepositum, nulla re careat, quam potestas tanta tanquam gerit, et munus quod exequi debet, necessario exposcit. At exposcit ut sit vir incorruptae fidei, nec Baptismi nec rationis expers: virum igitur illum, et fidelem et baptizatum credi oportet necessario, necessitate inquam consequentiae, et divinae providentiae Ecclesiae suae consulentis.  

**TERTIA**, Cum Romani Pontificis electionem nonnulla commaculent et vitient, in quibus praecipua Simoniae labes, ex Constitutione quae incipit, *Cum tam divino, quam humano iure*, orbi Christiano promulgata anno 1505. die 18. Ianuarii, ubi statuitur, Simoniacam Romani Pontificis electionem esse nullam, nec ullo unquam tempore posse convalescere: quam Constitutionem Pius IV. confirmavit alia sua, cuius initium est: *In eligendis Ecclesiarum Praelatis*: et in Concilio Lateranensi ultimo in sess. 5. fuit lecta Bulla innovationis et confirmationis contra Simoniacam pravitatem in electione Pontificis, per Simoniam facta, eo ipso nulla existat. Et antea Nicolaus II. Papa, habito Concilio Sacerdotali apud Lateranum hanc Legem tulit: *Si quis pecunia, aut gratia humana, aut populari, militarive tumultu, sine concordi et canonica electione Cardinalium fuerit in Throno Petri collocatus, is non Apostolicus, sed apostaticus, id est, a Sanctione merito vocetur, liceatque Cardinalibus, Clericis, et laicis Deum colentibus, illum ut praedonem anathematizare, et quovis humano auxilio a Sede Apostolica propellere: atque quovis in loco, si in urbe non liceat, Catholicos huius rei causa congregare.* Ex quibus omnibus consequens est, ut quantum periculi inest Maximorum Pontificum electionibus, tantundem insit dubitationis in eorum qui eliguntur, potestate.  

Respondeo, Deum, qui praecipua quadam providentia electioni sui Vicarii praestat, atque eligentium studia ac suffragia moderatur, aut non passurum, ut eiusmodi vitia in electionem incidant: aut si inciderint, ea statim detecturum, ne suis Ecclesiae legitimus sponsus, parens, rectorque desit. Sic ergo factum est satis Obiectionibus, quae contra propositam Assertionem fieri possunt.