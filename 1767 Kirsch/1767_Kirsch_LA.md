## Q U Æ S T I O IV.

*Utrum inter objecta materialia fidei Divinæ sit, hunc vel illum v.g. Clementem XIII. esse verum Pontificem?*

### §. I.

Præmissis in proxima Quæstione Propositionibus generalibus de objectis materialibus fidei, præsens controversia, quæ agitatur inter Theologos Scholasticos, expedite dirimetur. Quæritur enim hic: an ex una, aut duplice præmissa revelata per legitimam consecutionem deduci, inferrique possit hæc propositio: ergo hic individus homo v.g. Clemens XIII. est legitimus Pontifex. Nam si ita, tum juxta priores propositiones hoc ipso ista propositio, saltem respectu illorum, qui vim consecutionis penetrant, erit objectum proxime credibile. Quare

N.I. Suppono Imo: Quod summa in Ecclesia dignitas, potestas, ac pontificatus per illa verba apud Matth. c. 16. *Tu es Petrus, & super hanc petram ædificabo Ecclesiam meam*, non soli individuo homini Petro, sed omnibus legitimis ejus Successoribus extraditus fuerit: adeoque, quod dicta propositio *Tu es Petrus* &c. æquipolleat huic propositioni: Omnis legitime electus, & ab Ecclesia acceptatus Petri Successor est Vicarius Christi, Caput visibile, & Pastor universalis Ecclesiæ, quemadmodum Petrus fuit. Quamvis enim prima propositio in terminis videatur esse singularis: *Tu es Petrus. Tibi dabo claves. Pasce agnos meos*. Ex Christi tamen intentione, & ex sensu verborum, & significatione tam doctrinali, quam politica æquivalet alteri propositioni universali. Ratio est, quia authoritas, & suprema dignitas in Ecclesia non est data Petro propter privatum ipsius bonum, sed propter bonum totius Ecclesiæ. Sicut igitur Ecclesia duratura est usque ad consummationem sæculi; ita & primatus, & vicariatus, & summi Pastoris officium in aliquo semper durare debet, alias exigui momenti fuisset Christi promissio; minus etiam per hanc stabilitati, ac firmitati Ecclesiæ fuisset consultum, si super solum Petri individuum eandem fundasset; corruisset enim cum Petro tota Ecclesiæ fabrica.

Neque etiam appareret, quomodo impleretur illud Christi pro-missum Matth. 28. Apostolis datum : *Ego vobiscum sum usque ad consummationem sæculi*. Unde S. Leo Papa de sua in summum pontificatum assumptione verissime pronunciavit : *Soliditas illius fidei, quæ in Apostolorum Principe est laudata, perpetua est. Et sicut permanet, quod in Christo Petrus credidit : ita permanet, quod in Petro Christus instituit. Manet ergo dispositio veritatis, & B. Petrus in accepta fortitudine petræ perseverans suscepta Ecclesiæ gubernacula non relinquit*. Quæ S. Leonis verba manifeste asserunt, supremam Ecclesiæ gubernandæ potestatem non interiisse in Petro, sed perseverare in legitimis Ejus Successoribus.

**N. II. Suppono II.** Ut constet, hunc aut illum numero hominem esse verum Pontificem, debet præcedere juxta morem Ecclesiæ canonica electio ejusdem individui hominis in pontificatum; non quidem ideo, quasi vi electionis summa Ecclesiæ potestas electo conferatur, hanc enim ex omnium Catholicorum consensu accipit electus immediate a DEO, sed quia talis electio est conditio, qua posita potestas a DEO confertur. Hujus rei aliqua paritas habetur in eo, qui in beneficium præsentatum instituitur; priusquam enim authentice instituatur, requiritur præsentatio, aut nominatio Patroni ad tale beneficium, per quam nequaquam illi jurisdictio Ecclesiastica & spiritualis confertur, sed est solum conditio, qua posita eandem Episcopus præsentato confert.

Duplicem vero Theologi Scholæ in assumendo Pontifice electionem distinguunt, unam, quæ hic & nunc fit a solo sacro Cardinalium Collegio, a quo is canonice electus Pontifex habetur, in quem duæ tertiæ partes Suffragiorum collatæ sunt; & hanc vocant electionem primam. Alteram, quæ fit velut ab universali Ecclesia, & per hanc is legitime electus Pontifex declaratur, quem sine dissensione & schismate potissima pars fidelium ut talem cognoscit, & acceptat, eique obedientiam in fidei & morum decisionibus præstat: quam electionem secundam dicunt.

**N. III. Noto IIItio:** Ut quis fide Divina credat hunc numero hominem verum esse Pontificem, non sufficit, ut habeat certitudinem summam moralem, quod hic numero homo in Pontificem assumptus sit electione *prima*, quia huic falsum subesse potest, & forte etiam sæpe subest, nec enim Collegium sacrum promissum habet infallibile præsidium Spiritus S. quo dirigente in eligendo errare non posit; cum tale Collegium eligentium, non repræsentet totam Ecclesiam. Requiritur ergo, ut habeat certitudinem moralem de facta *secunda* electione, seu acceptatione totius, aut majoris partis Ecclesiæ talis individui hominis in Pontificem; nam huic secundæ electioni, quæ non est aliud, quam acceptatio individuæ personæ pro Pontifice, falsum subesse non potest. Si enim verus fidelium, & recte credentium cætus in acceptando visibili Capite erraret, & eum individuum hominem Pontificem recognosceret, qui reapse Pontifex non est, sane in re gravissima, nempe in dignoscenda viva fidei regula, erraret, qui error æquipararetur errori in fide. Si enim regula posset esse falsa, etiam regulatum; si intolerabilis error esset in Ecclesia, si tota crederet librum aliquem esse canonicum, qui vere non esset, multo intolerabilius esset errare in dignoscenda viva fidei regula. Unde his præmissis sit.

### §. II. PROPOSITIO.

**N. IV. Hunc, vel illum, e.g. Clementem XIII. hodie gloriose regnantem Romanum Pontificem ab universa Ecclesia acceptatum esse verum ac legitimum Pontificem fide Divina proxime est credibile.**

Haec Propositio demonstrata habetur ex praemissis Quaest. praeced. propositionibus: quibus asseruimus, illam conclusionem Theologicam fide Divina proxime esse credibilem, quae vel ex duabus explicite revelatis, vel saltem ex majore universali explicite revelata, & minore physice aut summa certitudine morali evidenti deducitur; talis autem conclusio est haec propositio: *Hic determinatus homo v.g. Clemens XIII. ab Ecclesia universali acceptatus est verus Pontifex*; ergo. min. prob. Haec propositio: *Omnis legitime electus, & ab Ecclesia acceptatus, Petri Successor est verus & legitimus, quemadmodum ipse Petrus fuit Pontifex, Vicarius Christi, Caput visibile, & Pastor universalis Ecclesiae*, explicite revelata est in illa propositione Matth. 16. *Tu es Petrus, & super hanc Petram &c.* Cui quoad sensum aequipollet. Et haec minor propositio: 
Sed hic individuus homo Clemens XIII. est legitime electus, & ab Ecclesia acceptatus, est certa aut certitudine fidei; ut aliqui affirmant exinde: quia acceptatio universalis Ecclesiae habet se instar revelationis Divinae juxta illud: Vox populi, vox DEI; neque Ecclesia in acceptando Capite errare potest. Aut certo haec minor propositio constat per evidentiam naturalem, & summam moralem, cum omnibus evidentia quadam sensuum comperta sit consensio universalis Ecclesiae in acceptando hoc individuo homine, Clemente XIII. Pontifice: igitur conclusio objectiva: ergo hic individuus homo, Clemens XIII. gloriose regnans, est verus & legitimus Pontifex, Vicarius Christi, Caput visibile, & Pastor universalis Ecclesiae, &c. &c. est objectum fide Divina proxime credibile.

**Praeterea probatur Propositio I.** Definitiones in materia fidei aut morum, quas hic individuus homo, Clemens XIII. universali Ecclesiae proponit, sunt de fide credendae, qui enim illis contradiceret, haereticus esset: ergo etiam de fide est, hunc numero hominem definientem verum esse Pontificem, Petri Successorem, Vicarium Christi &c. *Ant.* certum est. *Prob. Cons.* Si non est de fide, quod hic individuus homo sit verus & legitimus Pontifex, Christi Vicarius &c. non etiam de fide est, hunc individuum hominem, Clementem XIII. esse organum Spiritus Sancti, per quod DEus Ecclesiam dirigit, ne in fide erret; sed si non est de fide, hunc individuum hominem esse organum Spiritus Sancti Ecclesiam dirigentis, nec de fide sunt hujus individui hominis propositiones & definitiones: igitur. *Maj.* manifesta est, quia si hunc hominem non credam fide Divina verum esse Pontificem, nec illum credo esse organum Spiritus Sancti Ecclesiam dirigentis; quia Pontificis velut essentialis character est; esse organum Spiritus Sancti Ecclesiam dirigentis. *minor* pariter certa videtur. Quomodo enim propositiones hujus individui hominis, Clementis XIII. obsequiosa fide ut veritates Divinas reverebor, iisque assensum praestabo, nisi eadem fide Divina credam, hunc ipsum hominem esse organum Spiritus Sancti me dirigentis, esse vivam fidei regulam, habere assistentiam infallibilem Spiritus S. in definiendo, quid sit, vel quid non sit de fide? sicut enim, ut quis fide Divina credat haec aut illa, quae in Scriptura S. continentur, prius fide Divina credere debet hanc Scripturam esse verbum DEI: ita ut quis has aut illas definitiones huius hominis credat a DEO revelatas, debet fide Divina credere hunc hominem esse Pontificem, Petri Successorem, qui fratres in fide confirmet, iisque, quid credendum, vel non credendum, infallibiliter proponat.

**Prob. Propos. II.** Tenemur fide Divina credere, hanc Ecclesiam visibilem, cui praest hic numero Romanus Pontifex Clemens XIII. esse veram Catholicam & Apostolicam Ecclesiam: ergo etiam tenemur credere, hunc ipsum hominem, qui pacifice ab Ecclesia ut Caput acceptatus est, verum esse Pontificem, Caput visibile eiusdem Ecclesiae: quia vera Ecclesia potissimum a vero visibili Capite denominatur, & se quam maxime per illud manifestat.

**Prob. III. ** Nisi fide Divina certum teneremus individuum hunc hominem v.g. Clementem XIII. verum esse Pontificem, esset plane ridiculum, quidquid de Judice controversiarum in Ecclesia ut certum de fide creditur; quomodo enim teneor de fide credere dari Judicem controversiarum, si non fide certum habeam, quis ille sit? ad quid enim esset assensus fidei, dari vagum aliquem in persona non determinatum Judicem controversiarum? Et vero si non hunc numero hominem controversiarum Judicem credam, non tenebor illum in dubiis fidei interrogare, eiusque decisionibus stare. Quod etiam applica ad alia objecta, quae fide Divina credimus, neque tamen convenienter credere possumus, nisi simul fide Divina certum teneamus, hunc individuum hominem legitime electum, & ab Ecclesia acceptatum verum esse Pontificem, Petri Successorem &c. Sic v.g. fide Divina non tenebor credere Tridentinum, aut aliud oecumenicum Concilium esse legitimum, nisi credam hunc numero hominem, qui Concilio praefuit per se, aut legatos suos, illudque authoritate sua confirmavit, verum fuisse Pontificem; quia ab illius authoritate utique vera Concilia habent, ut legitima sint.

**Prob. IV.** Haec veritas ex Conciliis, & quidem speciatim ex Constantiensi, ubi in Bulla Martini V, expressa legitur constitutio, ut haeretici, Ecclesiae reconciliari volentes, omnium primo interrogentur: an credant Papam canonice electum, qui pro tempore fuerit, exprimendo nomen eius, esse Successorem Petri, & habere supremam potestatem in Ecclesia DEI? Est ergo hoc ipsum fide credendum, alias Pontifex non juste quaereret, an id fide Divina credant. Plura etiam alia Concilia diserte in hoc numero homine Vicarium Christi agnoverunt, & fidelibus ut talem credendum proposuerunt : Ut Chalcedonense Leonem, Synodus Sexta Agathonem, Milevitana Innocentium III.

### §. III. 

**Respondet ad Argumenta opposita.**

**N. V. Oppon. I.** Ut aliquod sit objectum materiale fidei, aut in se explicite, aut in alio implicite formaliter, aut virtualiter revelatum esse debet; atqui hunc numero hominem *v. g. Clementem XIII.* verum esse Pontificem nullo modo revelatum est : proinde &c. *Maj.* certa est; nihil enim fide Divina credimus, quod DEus locutus non est. *min. prob. Imo*: Si dicta propositio revelata est in alia implicite, juxta Patronos oppositae sententiae revelata est in hac: *Omnis legitime electus, & ab Ecclesia universa acceptatus Pontifex est verus Pontifex*; sed haec ipsa propositio nullibi explicite revelata est; ubi enim vel in Scripturis Sacris, vel etiam traditione revelatum est, ab Ecclesia electos & acceptatos esse semper veros Petri Successores, maxime cum electores, & electionis formam ipsi Romani Pontifices non ex Divino instinctu, sed ad leges humanae prudentiae pro arbitrio suo, & temporum opportunitate statuerint, talis etiam electio irrita esse possit, ex qua ipsa irrita electione, quantumvis ab Ecclesia Pontifex verus existimetur & acceptetur, verus reipsa non est, sed solum putatitius & existimatus. *Prob. ead. minor IIdo*: Transmitto etiam, quod haec propositio universalis: *Omnis legitime electus, & ab Ecclesia universali ut talis acceptatus, est verus Pontifex, Successor Petri &c.* sit aequivalentibus terminis explicite revelata; tamen adhuc res fidei non est, quod hic numero homo sit legitime electus, & ab Ecclesia universali approbatus: adeoque etiam de fide non est, quod sit legitimus Pontifex.

**Resp. ad argumentum** C. M. N. m. *Ad Prob. Imam* C. M. D. m. Haec ipsa propositio iisdem plane verbis non est explicite revelata C. Non est revelata aliis verbis, quoad sensum aequipollentibus huic propositioni N. m. *Ad conf. dico*: Videtur haec universalis propositio satis dilucide revelata in hac: *Tu es Petrus, & super hanc petram &c.* Quae tametsi terminis singularibus pronuntiata sit, reipsa tamen, & quoad sensum a Christo intentum aequipollet dictae universali; alias enim hac particulari promissione Ecclesiae non satis prospectum fuisset, si ad unam Petri personam fuisset restricta, quia Petro deinceps vita defuncto Ecclesia nullum certum visibile Caput dignovisset. Demum ad illud, quod objectio addit, ideo non esse fide Divina credendum legitime electum Pontificem verum esse Pontificem, cui DEus ut Petro supremam Ecclesiae gubernandae potestatem contulit, quia electio dependet ab Electoribus, & a forma eligendi, quae non ex infallibili directione Spiritus Sancti, sed Romanorum Pontificum arbitrio instituta est, & vel ideo irrita esse potest, *Respondeo*, electionem quidem *primam*, ut in praenotatis explicavimus, ab his humanis institutis pendere, & irritam esse posse, sed non *secundam*: quae est acceptatio universae Ecclesiae hujus individui hominis pro Pontifice, quia haec electio dependet a directione Spiritus Sancti, qui universam Ecclesiam errare non permittit in acceptando Pontifice, qui vere talis coram DEO non est. Sicut enim ad directionem Spiritus Sancti, qui juxta promissionem Christi *Matth. 28*. cum Ecclesia recte credentium usque ad consummationem saeculi erit, pertinet, ut non permittat eandem Ecclesiam totam eo prolabi, ut credat aliquem articulum falsum, tanquam revelatum, qui revelatus non est: ita, & quidem multo magis ad ejusdem Spiritus S. assistentiam spectat, Sponsam suam, Ecclesiam ita dirigere; ut nunquam falsum pro vero Pontifice acceptet; posterior enim error quadam ratione periculosior esset priori, quia ex uno objecto fidei singulari non dependet aliud, & talis error posset facile corrigi a regula visibili vero nempe Pontifice; at vero omnes articuli fidei dependent a veritate, & legitimitate Pontificis, qui viva fidei regula est: magis ergo periculosum esset Ecclesiam errare in acceptando non vero Pontifice, quam in admittendo erroneo dogmate. Sicut igitur Ecclesia, quia est columna & firmamentum veritatis juxta illud Apostoli I. *ad Timoth. c. 3. v. 25*. in admittendo falso dogmate errare non potest: sic nec in acceptando illegitimo Pontifice. Praeterea publica totius Ecclesiae acceptatio hujus aut illius individui pro visibili Capite suo est quaedam DEI testificatio, hunc verum esse Pontificem.

**Si dicas**: Ecclesiae sine Pontifice non est promissa infallibilitas: ergo illa in acceptatione Pontificis errare potest; quamvis errare non possit in admittendo falso dogmate, quod semper cum Capite decernit. *Resp.* enim: D. A. Non est promissa infallibilitas in controversiis fidei decernendis C. A. In acceptando Pontifice N. A., & Cons. Pro omni tempore provisum esse Ecclesiae debuit, ne in talem errorem prolaberetur, a quo error in fide dependet. Potest 2do responderi: quod Ecclesia acceptans Christi Vicarium non agat sine Capite, seu Pontifice: propterea, quod is, qui electus & acceptatus est ab Ecclesia pro Pontifice, postquam factae de-se electioni & acceptationi consensum praebuit, se ipsum etiam agnoscat verum esse Pontificem.

**Ad IIdam min. prob. resp.** Esto, illa assumpta propositio: sed *hic numero homo v.g. Clemens XIII. est legitime electus, & ab universali Ecclesia acceptatus*, non sit fide Divina credenda, moralis tamen evidentia de hac ipsa propositione sic nos certos facit, ut de illa prudenter dubitare non possimus, illamque nequeamus inficiari, quin simul negemus alteram propositionem fide certam: *Omnis legitime electus & approbatus Pontifex &c.*

**N. VI. Opp. II.** Contingit aliquando legitima electio Pontificis, & acceptatio pacifica totius Ecclesiae respectu alicujus personae incapacis ad Pontificatum: ergo ex electione legitima & acceptatione universalis Ecclesiae non habetur ratio, ut hunc numero hominem credamus fide Divina verum esse Pontificem. A. P. Ecclesia Seculo IX. acceptavit pro summo Pontifice JOANNEM VIII. & FORMOSUM, qui tamen nullo modo erant veri Pontifices, siquidem Joannes fuit foemina, ut referunt Marianus Scotus ad annum Christi 853. Martinus Polonus, Archiep. Gnesnenf. Sigebertus Gemblacensis, Monachus, Platina hist. Ital. Magdeburgenses Centuriatores Cent. 9. c. 20. & apud Joan. Wolfium plures Historici de secta Lutheri & Calvini. FORMOSUM vero non fuisse verum Pontificem ipso facto declaravit STEPHANUS, FORMOSI Successor, qui, ut habetur in histor. Eccles. apud Kolb Lib. Series Romanorum Pontificum Seculo IX. & apud alios, eundem antecessorem suum Pontificem e tumulo erutum, insignibus Pontificis indutum, & supra thronum collocatum primum verbis gravissimis objurgabat, in mortuo verum sibi fingens, deinde vero iisdem sacris ornamentis exutum, tribusque digitis mutilatum in Tyberim projici jussit. Consequitur igitur, aut ad fidem non pertinere FORMOSUM, quantumvis ab Ecclesia universa acceptatum, fuisse verum Pontificem, aut STEPHANUM ejus Successorem errasse; praesertim cum praeter temerarium hunc ausum STEPHANUS FORMOSUM e Romanorum Antistitum Catalogo expunxit, iterumque Ordinibus sacris initiari a FORMOSO prius ordinatos praecepit, eaque omnia Romanae Synodi authoritate confirmavit.

**II.** Ex historia Ecclesiastica probatum habemus, nonnunquam plures Pontifices in Cathedra Petri simul sedisse, eosque ab Ecclesia acceptatos fuisse. Sic Saeculo XIV. sedit Urbanus VI. & Clemens VII. & Saeculo XV. praeter Joannem XXI. dictum XXIII. sedit Benedictus, Gregorius, & alius Joannes. In uno igitur, aut altero acceptando Ecclesia erravit, cum duo vera Ecclesiae Capita esse non possint.

**III.** Paulus IV. in Bulla XIX. Bull. Rom. sanxit: *Si ullo unquam tempore apparuerit, aliquem, ante ejus in Pontificem assumptionem, a fide Catholica deviasse, aut in aliquam haeresim incidisse &c. promotio, seu assumptio de eo etiam in concordia, & ab unanimi omnium Cardinalium consensu facta, nulla, irrita & inanis existat, nec per ipsius Romani Pontificis inthronizationem, aut adorationem, seu ei praestitam NB. ab omnibus obedientiam, & cujusvis temporis in praemissis cursum convaluisse dici, aut convalescere possit.* Ergo fieri potest, ut aliquis pacifice sedem Petri occupet, ab omnibus etiam fidelibus ut talis adoretur, eidemque obedientia longo tempore praestetur, per consequens ab universa Ecclesia ut Pontifex acceptetur, quin tamen re ipsa talis sit; dum scilicet olim haeresi infectus fuisse deprehenditur: Adeoque supposita etiam Ecclesiae universae acceptatione res Divinae fidei non est, hunc numero hominem verum esse Pontificem.

**Resp. ad I. N. A.** Ejus autem probatio, deducta a JOANNE VIII. non historiae, sed fabulae innititur, quaecunque enim de femineo sexu laudati Pontificis Martinus Polonus, & qui eum secuti sunt, scripserunt insignia, sunt deliria, ut demonstrat Cardin. Baronius tom. 10. annal. Eccles. ad ann. 853. & alter Cardinalis Bellarminus L. 3. de Summo Pontif. c. 24. ipse etiam scriptor Calvinianus Daniel Blondellus. Et quidem Bellarminus loc. cit. evincit, Scriptores Ecclesiasticos huic Pontifici Synchronos, tam Latinos, quales fuerunt Anastasius Bibliothecarius Abbas Romanus, qui Saeculo IX. vixit, Ado, Lambertus &c. quam Graecos, inter quos Zenoras, Cedrenus, Caropulates, & alii, nunquam hujusmodi historiae meminisse. Nec juvat dicere: in reverentiam Romanae Sedis rem adeo deformem Scriptores antiquiores silentio involvisse; quia, licet ista tam admiranda Saeculorum aliquorum conspiratio Latinos ad silentium compulisset; certe tamen Graeci pro suo in Romanam sedem odio, & invidia, rei veritatem non celassent. Famosum hoc mendacium praecipue etiam refutatur ex Leonis IV. epist. ad Michael. Episcopum Constantinop. c. 23. ubi refert, simile accidisse in Ecclesia Constantinopolitana; ibi enim usuvenit eligere Eunuchos, quos inter, electa fuit foemina. Quod quidem ausus non fuisset Pontifex Leo objicere Graecis, si quid simile apud Romanam Ecclesiam contigisset in electione Pontificis Romani; facillime enim Graeci objectionem retorquere potuissent. Hoc ergo monstrum apud Constantinopolim dedit forte ansam calumniae adversus Romanam Ecclesiam. Quamvis Baronius ad ann. 899. putet, quod JOANNIS effeminatus animus, & nimia facilitas, qua in sedem Constantinopolitanam Photium, a Concilio oecumenico Constantinopol. III. damnatum, admisit, huic fabulae ansam praebuerit.

**Quod ad factam STEPHANI circa FORMOSUM attinet** aio, de fide esse, FORMOSUM fuisse verum Pontificem, sicut & alios veros illius Antecessores; & quamvis factum STEPHANI circa FORMOSUM ab Historicis etiam Catholicis, ut Baronio, aliisque, ut verum referatur, non tamen consequitur aut FORMOSUM non fuisse verum Pontificem, aut STEPHANUM errasse in definitione alicujus doctrinae, quam toti Ecclesiae credendam proposuisset ut Pontifex; sed solum illum errasse ut privatum hominem, in quaestione facti, & malo exemplo, non falsa doctrina: quia hujus facti, tantique odii causa STEPHANO fuit, ut notat Panvinius apud Kolb, quod FORMOSUS STEPHANO in adipiscendo Pontificatu aliquando contrarius fuerit. At neque ex eo, quod STEPHANUS Antecessorem suum de Catalogo Romanorum Pontificum deleverit, consectarium fit, simpliciter ad fidem Divinam non pertinere etiam Theologicam, FORMOSUM non fuisse verum Pontificem, sed solum inter objecta materialia, quae toti Ecclesiae proponuntur, referri non posse, quoniam tale objectum per nullam fidei regulam ad credendum est propositum.

**Ad II. aio** Si quando duo aut plures invaserunt eandem Petri sedem, Ecclesia universalis vel nullum eorum, licet singulis aliqui fidelium adhaeserint, acceptavit: & sic tempore actualis Schismatis Ecclesia sine Pontifice fuit; vel si aliquem tota Ecclesia, aut potissima ejus pars acceptavit, sicut Saeculo XIV, acceptavit Urbanum VI. & Saeculo XV. Joannem XXI. & post illum Martinum III. dictum V. illi soli sic acceptato veri Pontificatus dignitas competebat, & reliqui omnes reipsa Pseudo-Pontifices fuerunt. Neque etiam durante Schismate objectum proxime credibile fide Divina erat, hunc vel illum numero hominem verum esse Pontificem, cum revelatio universalis defectu pacificae acceptationis non sufficienter huic aut illi fuerit applicata.

**Ad III. aio:** Tota sanctio Pauli IV. ad *primam* electionem Cardinalium humano modo peragi solitam spectat, non vero ad electionem *secundam*, quae ab acceptatione universae Ecclesiae repetitur. Prima, quae a Cardinalibus per suffragia requisita humano modo peragitur, omnino dubiis, erroribus, & defectibus obnoxia est, & inde, si de impedimento Electi constat; irritabilis. Ad hanc primam electionem etiam tanquam ceremonia & solemnitas externa spectat collocatio Neoelecti supra thronum Pontificium, Ejusdem, ut dicunt, adoratio & praestitum a Cardinalibus Eleetoribus obedientiae juramentum. At altera electio non aeque ut prima dubiis, erroribus & defectibus obnoxia est, imo haec omnes defectus juris humani, si qui in prima electione intervenissent, tollit, ac proinde inirritabilis est. recognitio enim, approbatio & acceptatio ejusdem individui hominis pro Pontifice, a tota Ecclesia, aut majori ejus parte facta, quaedam publica DEI testificatio est, hunc numero hominem verum esse Pontificem. Unde plus in consequenti infertur, quam Bulla Pauli IV. statuit.

**N. VII. Opp. III.** Ad hoc, ut fideles definitionibus Pontificis in materia fidei assensum praestent, non opus est, ut fide Theologica credant, hunc numero hominem, res fidei decidentem, verum esse Pontificem, sed sufficit, si habeant evidentiam quandam moralem de veritate Pontificatus, quia habita tali evidentia morali nemo fidelium, citra gravem culpam, debitam Pontifici reverentiam, & illius definitionibus in rebus fidei firmissimum assensum subtrahere potest. *Quod a paritate illustratur*: sic, esto fide Divina non credamus: hunc vel illum hominem esse verum Parentem, legitimum Episcopum, aut Regem, attamen, quia ex evidentia morali talem esse cognoscimus, iis, eorumque praeceptis lege Divina debitam reverentiam, obedientiam atque obsequium debemus: ergo a pari obsequium fidei decisionibus Pontificis etiam putatitii praestare tenemur. II. Etsi Ecclesia hunc aut illum hominem pro vero Pontifice, visibili Capite, viva fidei regula acceptaret, qui in veritate talis non est, nihil tamen timendum esset, ut ne existimatus Pontifex aliquid in fide erroneum definiret: ergo probatio pro dicta propositione non subsistit. A. P. In eo casu ad providentiam Divinam pertineret ita regere suam Ecclesiam, ut etiam ab existimato Pontifice semper proponatur id, quod verum est, & revelatum a DEO, debetque DEus ex promissione sua: *Ego vobiscum sum &c.* aeque tali existimato Pontifici in definiendis dogmatis fidei & morum assistere, sicut vero, omnemque veri Pontificis jurisdictionem supplere. *Quod argumentum iterum declaratur a paritate:* si enim ex favore Principis humani Ecclesiastici, vel civilis, conceditur jurisdictio judici tantummodo existimato, concurrente errore communi, titulo colorato, quibus bona fides suffulciatur, juxta communem Jurisperitorum & Theologorum sententiam desumpto argum: ex lege *Barbarius ff. de officio praetoris*; cur rationabiliter praesumi non potest, quod intercedente errore communi Ecclesiae in acceptando non vero Pontifice, interveniente etiam titulo colorato electionis factae, tali existimato Pontifici Christus, cujus benignitas major est, quam cujuscunque humani Principis, det jurisdictionem circa materias juris Divini. Proinde ut credamus definitiones Pontificis, nihil necesse est, ut etiam credamus hunc numero hominem esse verum Pontificem. Unde multi oppositae sententiae propugnatores admittunt quidem de fide esse propositionem conditionalem: *In hypothesi, quod Pontifex reipsa non esset verus Pontifex, quidquid tamen definiret, est vere de fide, DEO supplente in bonum Ecclesiae talem jurisdictionem;* Non vero hanc absolutam: *Hic numero homo verus est Pontifex*.

**III.** Qui negat hunc individuum hominem verum esse Pontificem, non censetur esse haereticus, sed tantum Schismaticus scindens Ecclesiae unionem contra charitatem, non vero negans veritatem revelatam: proinde &c. 

**IV.** Si implicite revelatum est, hodie gloriose regnantem Clementem XIII. Pontificem legitime electum, & acceptatum, verum esse Christi Vicarium, esset etiam revelatum alicubi implicite de omnibus ejus Successoribus; atqui hoc non, nescimus enim, an aliqui sint futuri, cum nullibi revelatus sit dies judicii. 

**V.** Non est de fide, hunc numero hominem esse verum Episcopum hujus dioecesis: ergo nec hunc numero hominem esse Episcopum & Pastorem totius Ecclesiae.

**Resp. ad I. N. A.** cum Suarezio, qui dicit impossibile esse, ut tenear ad credendum ea, quae hic homo definit, tanquam a DEO dicta, nisi simul credam, quod individuus homo hic habeat a DEO definiendi potestatem, & assistentiam Spiritus Sancti: quod ipsum est credere hunc hominem verum esse Pontificem; sicut impossibile est, ut credam fide Divina veritates in S.Scriptura propositas, nisi simul credam hanc ipsam Scripturam esse verum & legitimum verbum DEI, & regulam inanimatam fidei. Non ergo sufficit evidentia moralis de veritate hujus Pontificis tanquam vivae fidei regulae, sed assensus fidei requiritur; non possum enim majori assensus firmitate adhaerere veritati regulati, quam veritati ipsius regulae. Si igitur moraliter solum certum est v. g. Clementem XIII. esse verum & legitimum Pontificem, erit etiam moraliter solum certum, illum assistentiam habere Spiritus Sancti in definiendis controversiis; quod si ita, etiam veritas definita mihi non nisi moraliter certa est: non vero Divina fide. Potest quidem aliquid fide Divina credi, si solum etiam moraliter certo nobis applicetur Divina de tali objecto revelatio, ut alibi docuimus; at cum aliquid ceu a DEO revelatum nobis proponitur per ipsam regulam fidei, tum non modo objectum, cujus revelatio applicatur, sed ipsa etiam regula fidei, sive mortua, ut est Scriptura, sive viva, ut est Pontifex, fide Divina credenda est. Quare ipsa definitio Pontificis non est solum applicatio revelationis ad rem revelatam, sicut est certitudo metaphysica, physica, aut moralis, per quam perspicio non revelatam evidenter esse connexam cum revelata, sed simul est infallibilis fidei regula, & loquela Spiritus Sancti Pontificem dirigentis.

**Ad Causar.** aio: quod habita certitudine morali de veritate hujus Pontificis nemo citra culpam possit debitam huic Pontifici reverentiam, tanquam Superiori, ejusque dictis praecise ut Superioris subtrahere; posset tamen subtrahere firmissimum assensum fidei definitionibus Pontificis, quem non crederet esse regulam fidei. In adducta paritate ratio dispar est: quia actus ille, per quem Parentibus, Superioribus Ecclesiasticis, vel civilibus, eorumque praeceptis obedientiam & obsequium praesto, est actus virtutis moralis, qui non dicit ex essentia sua conformitatem actus cum objecto, sed conformitatem actus cum prudenti dictamine: quae conformitas potest haberi etiam cum sola morali certitudine de sic se habentia objecti, quia aeque conforme prudenti dictamini est, illis individuis hominibus obedientiam praestare, qui ex gravi ratione mihi veri Parentes probantur, quamvis reipsa non sint, quam illis, qui reapse sunt. At vero actus fidei Divinae, quo assentimur definitionibus Pontificis, essentialiter dicit summam certitudinem de conformitate actus non objecto, quod per definitionem Pontificis propositum creditur; nunc vero si non habeam summam certitudinem, qualis est Divinae fidei, quod hic homo, qui credenda proponit, habeat a DEO infallibilem authoritatem declarandi, quid credendum sit, nec possum habere certitudinem fidei, quod tale objectum creditum revelatum sit, & ita se habeat, prout ad credendum proponitur.

**Ad II. N. A. Ad Probat. aio Imo:** Magis ad providentiam DEI, Ecclesiam suam in perpetua tempora gubernantis spectat, illam sic regere, ut in acceptando Pontifice non erret, quam deinceps providere, ut putaticius, & existimatus Pontifex vera proponat; aut ejus jurisdictionem supplere. Nullibi etiam revelationem habemus, quod DEus quoque per Pseudo-Papas Ecclesiam suam, ne in fidei errores prolabatur, infallibiliter dirigat. Ista etiam revelata propositio: *Ego vobiscum sum usque ad consummationem seculi*, extendi non potest ad Pseudo-Papas, quasi loquendo per ipsos nobiscum esset: non enim alteri, quam Petro, de quo fide certum est, quod verus Pontifex fuerit & Vicarius Christi, & in eo Successoribus ipsius legitimis data est authoritas regendi & gubernandi veram Ecclesiam: quemadmodum clare patet ex professione fidei, quae ex mandato Gregorii XIII. proponitur Graecis, priusquam recipiantur in Catholicam Ecclesiam, & ita habet: *Item sanctam Apostolicam Sedem, & Romanum Pontificem in universum orbem tenere primatum, & ipsum Pontificem Romanum Successorem esse B. Petri, Principis Apostolorum, & verum Christi Vicarium, totiusque Ecclesiae Caput, & omnium Christianorum Patrem & Doctorem existere, & ipsi in B. Petro regendi, & gubernandi totam Ecclesiam a Domino N.J.C. plenam potestatem traditam esse*. Non ergo sine fundamento asserendum est, quod in quocumque demum casu DEus alteri, quam legitimo Pontifici supremam jurisdictionem impertiatur, aut etiam ipse Christus hanc jurisdictionem propter communem errorem Ecclesiae suppleat.

**Ad declarationem ejusdem argumenti respondeo Imo** : Quod indulgentia & favor Principis humani, Ecclesiastici, sive civilis jurisdictionem concedat judici existimato in casu communis erroris, expressum habemus in juribus civilibus & canonicis, sine quibus nec forte illud recte possemus praesumere; nihil autem expressum habemus in Scripturis sacris, quod in quocunque casu Spiritus Sanctus putativo Pontifici assistat in definiendis rebus fidei, aut ei in universalem Ecclesiam jurisdictio a Christo conferatur, vel minimum in actis ejus, quae diriguntur ad totam Ecclesiam, suppleatur: igitur temere praesumendum non est, in Pseudo-Papa a DEO suppleri defectus in rebus Divinis. Ex hac etiam opinandi licentia defendi posset, quod DEus suppleat defectum, casu quo non esset vera Ecclesia, sed solum existimata; imo si Pontifex esset foemina, aut non esset baptizatus & legitime ordinatus: quae absurda sunt. Unde divinatio illa, quod in hypothesi non veri Pontificis DEus jurisdictionem suppleat in bonum Ecclesiae, vana est. 

**Resp. IIdo ad paritatem:** Cum Principis humani potestas sit finita, aliter non potest vitari magna inconvenientia contra bonum commune, si in casu communis erroris non concederet, aut suppleret talem jurisdictionem, nec ipse etiam errorem communem impedire potest. At vero DEus, qui potestatis est illimitatae, haec incommoda evitare potest, impediendo communem Ecclesiae universalis errorem, dirigendo videlicet eam, ut non erret in legitimo Pontifice acceptando.

**Ad III. dico:** Si quis hanc propositionem: *Omnis legitime electus, & acceptatus ab universa Ecclesia Pontifex est verus Pontifex*, sufficienter agnoscit esse formaliter & implicite revelatam, & simul etiam evidentia morali perspicit, hunc numero hominem, v. g. Clementem XIII. esse legitime electum, & ab universa Ecclesia acceptatum, & tamen pertinaciter negat Eundem esse verum Pontificem, censeo non solum hunc esse Schismaticum, & peccare contra charitatem, sed etiam infidelem, & peccare contra virtutem fidei Theologicae, quia praesumitur negare aliquid in Scripturis implicite revelatum; non tamen, salva aliorum sententia, audeo illum dicere proprie haereticum, cum in rigoroso sensu is haereticus dicendus sit, qui articulum aliquem, aut etiam dogma per Pontificem, aut Ecclesiam in concilio oecumenico tanquam fidei regulas omnibus fidelibus propositum pervicaciter negat, aut inficiatur, aut certe, quod explicite in S. Scripturis revelatum est, pernegat: adeoque qui non contra fidem qualemcunque etiam solum Theologicam, sed qui contra Catholicam peccat. Dicta vero propositio neque a Pontifice solo; neque ab universa Ecclesia in aliquo concilio generali ut articulus, aut dogma fidelibus omnibus ad credendum est proposita. Igitur in sensu proprio haereticus dicendus non est, qui illam negat. Neque etiam propositio nostra dicit, hanc propositionem: *Clemens XIII. est verus Pontifex*, esse articulum, aut dogma Catholicae fidei, sed solum esse objectum proxime credibile respectu illius, qui penetrat, illam esse connexam cum aliqua revelata.

**Ad IV.** Dist. M. esset hoc alicubi revelatum remote indeterminate & conditionate C. proxime determinate, & absolute N. M. Futurorum Pontificum veritas est de fide remote & conditionate, & velut in genere: quia revelatum est: Quicunque fuerit legitime electus & ab Ecclesia universa acceptatus ut Successor Petri, verus est Pontifex. Pontificis autem hodierni veritas est, determinate & absolute de fide, quia jam est electus & acceptatus.

**Ad V.** C. A. N. Conf. Disparitas in manibus est: quia potest esse Episcopus simoniace per culpam suam electus; talis ergo etsi valide ordinetur, erit tamen suspensus ab ordinum omnium collatione, & institutio ejus erit nulla. Neque haec nulla electio sanatur per acceptationem particularis Ecclesiae, cui, sicut nec in decidendis dogmatis fidei, sic nec in acceptando dioecesano Episcopo, appromissa est assistentia Spiritus Sancti. Aliter res se habet in Pontifice: esto enim electio ejus prima per duas tertias Suffragiorum partes facta nulla & irrita esse possit, tamen acceptatio totius Ecclesiae, quae fit dirigente Spiritu Sancto, supplet omnes defectus saltem juris humani; quia si defectus intercederet v.g. si electus aut mas, aut baptizatus non esset, Spiritus S. hoc ipso Ecclesiam universam dirigeret, ut talem non acceptaret. Talis etiam acceptatio est infallibile testimonium DEI huic numero homini a DEO traditam esse potestatem oves Christi pascendi & Ecclesiam ipsius regendi.