## Pars II. De factis dogmaticis.

**834.** Alia ratione ac veritates philosophicae cohaerent cum deposito fidei *facta dogmatica*, videlicet non nexu logico et interno, sed externo, contingenti, historico, positivo. Sunt enim veritates historicae, *facta historica*, quae relationem habent ad religionem christianam ut positivam et historicam. *Dogmatica seu doctrinalia* haec facta vocantur, quia respiciunt doctrinam revelatam (christianam) et intime nectuntur cum dogmate fidei.

Non ergo loquimur de factis historicis, quae constituunt ipsum depositum fidei atque ut talia dogmatica vocari possunt. Quibus accensenda sunt non solum mysteria vitae Christi sed etiam aliae veritates revelatae, ut e. g. inspiratio sacrorum librorum, quae in comparatione cum aliis veritatibus recte auxiliaris nuncupari possit. Alia autem facta historica non quidem pertinent ad revelationem, attamen necessario certo constare debent, ut depositum fidei atque ipsa religio christiana incolumis servetur; e. g. legitimitas alicuius Concilii Oecumenici seu Romani Pontificis, ut constet de veritate dogmatis ab ipso definiti. Talia facta, quae quidem *revelata non sunt*, attamen certa esse debent, ut ipsum dogma salvum sit, vocantur facta dogmatica *sensu proprio*.

**835.** In hisce autem iterum duas classes distingui oportet. Sensu scilicet *generaliore* quodlibet factum historicum cum dogmate conexum dogmaticum nominari potest; sensu vero *technico* factum dogmaticum intellegitur sensus genuinus alicuius textus (libri) humani.

De prioribus nulla potest esse controversia. Nisi enim Ecclesia authentice atque etiam absolute indicare posset de legitimitate alicuius concilii vel Romani Pontificis, iam actum esset de ipsa auctoritate doctrinali Ecclesiae deque omni eius exercitio, immo de omni auctoritate ecclesiastica, quae sua virtute plane destitueretur. Maximis namque abusibus porta aperiretur, quibus societas religiosa, Ecclesia, necessario succumberet. Hanc normam Ecclesia ipsa secuta est, agnoscens decreta Conciliorum Oecumenicorum (cf. *D* 164 173) ut legitima (cf. Interrogationes Wicleffitis et Hussitis proponendae: „Utrum credat, quod condemnationes Ioannis Wiclef, Ioannis Hus et Hieronymi de Praga, factae de personis eorum, libris et documentis per sacrum generale Constantiense Concilium, fuerint rite et iuste factae et a quolibet catholico pro talibus tenendae et firmiter asserendae" [D 659]; „Item, utrum credat, quod Papa canonice electus, qui pro tempore fuerit, eius nomine proprio expresso, sit successor beati Petri, habens supremam auctoritatem in Ecclesia Dei" [D 674]). Praeclare haec persuasio apparet in definitione primatus et infallibilitatis Romani Pontificis, facta in Concilio *Vaticano*. Innovatur Concilii Florentini definitio, „qua credendum ab omnibus Christi fidelibus est . . ." (D 1826). Ad probandam vero infallibilitatem Romani Pontificis illa imprimis Concilia Oecumenica allegantur, „in quibus Oriens cum Occidente in fidei caritatisque unionem conveniebat . . ." (D 1832). Iudicium igitur de legitimitate, universalitate atque summa auctoritate horum conciliorum potius supponitur ut factum indubie admissum et admittendum, quam ut probandum censeatur.

**836.** Paulo fusius agendum erit de factis dogmaticis sensu *technico*. Est enim quaestio in controversia *iansenistica* vehementer agitata atque hodie quoque gravissima; nam quaeritur, num Ecclesia authentice possit iudicare de sensu alicuius propositionis (sententiae, effati, textus) vel libri. Hoc autem iudicium complectitur et determinationem sensus, quem auctor cum verbis, prout iacent, coniunxit, et huius sensus vel approbationem vel reprobationem.

Factum videlicet dogmaticum sensu strictiore est *sensus genuinus alicuius textus vel libri humani determinati*. Textus vel liber humanus intellegitur; de interpretatione Sacrae Scripturae hic non agitur, quia constat libros sacros a Deo Ecclesiae traditos esse, „cuius est iudicare de vero sensu et interpretatione Scripturarum sanctarum" (Concilium Vaticanum; D 1788), sicut in tractatu *De Scriptura* proprie probandum est. Quonam autem modo sumendus sit „sensus genuinus" clare patebit ex descriptione controversiae *iansenisticae*.

**837.** *Cornelius Jansen* (1585—1638), lector theologiae lovaniensis, postea episcopus yprensis, composuit librum, quem propter venerationem erga doctorem gratiae „*Augustinus*" nuncupavit. Post Iansenii mortem Fromondus librum edendum curavit (1640). Cum in hoc libro sententiae quaedam, spiritum calvinianum sapientes, innovarentur, iam *Urbanus VIII* (1642) eum prohibuit. At fautores libri, asserentes Bullam esse spuriam, non se subiecerunt. Magno deinde exorto discidio, res ab episcopis iterum Romam defertur, ad tribunal *Innocentii X*. Post longas deliberationes, per duos annos protractas, iudicium demum latum est atque publicatum in Constitutione „*Cum occasione*" (de die 31 Maii 1653), in qua quinque propositiones ex libro Iansenii depromptae declarantur haereticae (D 1092 sqq.).

Huic autem sententiae iansenistae — iam enim factio quaedam orta erat, duce imprimis *Antonio Arnauld* (1612—1694) et adiuvante monasterio Port-Royal, cui praeerat *Angelica Arnauld* ut abbatissa O. Cist. — minime acquieverunt. Confugerunt nimirum ad varios sensus, quibus verba Iansenii intellegi possent; distinxerunt sensum haereticum (lutheranum et calvinisticum), pelagianum, verum. Hinc dixerunt sententias quidem ab Innocentio iuste esse damnatas, sed eas ab Iansenio nequaquam esse assertas. Postea vero, cum *Innocentius* edixisset sententias eo sensu esse damnatas quo in libro „*Augustinus*" leguntur, Arnauld negavit Ecclesiae *ius* competere iudicandi de talibus factis dogmaticis; quaestionem quidem *iuris* (num aliqua doctrina sit revelationi conformis) Ecclesiam posse solvere, quaestionem autem *facti* (num aliqua sententia certis verbis doceatur et contineatur) transgredi potestatem magisterii; talibus proinde decretis tribuendam esse non subiectionem internam, sed ad summum silentium reverentiale (1655).

*Alexander VII*, rogatus ab episcopis plurimis Galliae, anno insequente (1656) haec constituit: „Quinque illas propositiones ex libro . . . Cornelii Iansenii Episcopi Yprensis, cui titulus est: *Augustinus*, excerptas ac in sensu ab eodem Cornelio intento damnatas fuisse, declaramus et definimus" (D 1098). Iansenistae hanc sententiam Romani Pontificis non acceptarunt; hinc formula subiectionis omnibus subscribenda praecipitur, qua „quinque propositiones . . . excerptas et in sensu ab eodem auctore (*Iansenio*) intento, prout illas per dictas Constitutiones Sedes Apostolica damnavit" reiciuntur et damnantur (D 1099).

**838.** Cum autem hoc tempore moveretur quaestio de libertate ecclesiae gallicanae (cf. D 1322 sqq.), atque plurimi errores de rebus moralibus, qui vel laxismo vel rigorismo indulgebant, ab Ecclesia damnarentur (cf. D 1101 sqq.; 1151 sqq.; 1291 sqq.), effugia aliqua iansenistis patebant, ita ut nullam curam gererent decretorum romanorum e. g. erroris damnati a S. Officio die 7 Decembris 1690: „Ubi quis invenerit doctrinam in Augustino clare fundatam, illam absolute potest tenere et docere, non respiciendo ad ullam Pontificis bullam", et „Bulla Urbani VIII ‚*In eminentī*' est subreptitia" (D 1320 sq.), quae asserta sunt aperte iansenistica.

Post mortem Arnauld *P. Quesnel* factionem vel potius sectam iansenisticam regendam excepit, qui postulanti *Innocentio XII*, ut intelligerentur propositiones damnatae sensu *naturali et obvio*, (anno 1694) respondit se omnino consentire, sed negare hunc sensum inesse in verbis Iansenii. Neque confirmatio constitutionis Alexandri VII, facta per eundem Innocentium XII, quidquam profuit (cf. D 1099, nota 3). Tandem *Clemens XI* in Constitutione „*Vineam Domini Sabaoth*" de die 16 Iulii 1705, rogatus a rege Galliae, confirmavit decreta praecessorum suorum, atque declaravit silentium obsequiosum minime satisfacere „obedientiae, quae praeinsertis apostolicis constitutionibus debetur . . .; sed damnatum in quinque praefatis propositionibus Iansenii libri sensum, quem illarum verba prae se ferunt, ut praefertur, ab omnibus Christi fidelibus ut haereticum, non ore solum, sed et corde reici ac damnari debere . . ." (D 1350).

Paucis annis post (1713) errores Paschasii Quesnel (1634—1719) ab eodem Clemente damnati sunt (D 1351 sqq.)(5).

**839.** Hac tam diuturna tamque vehementi controversia quaestio *facti dogmatici* penitus tractata atque soluta est. Ecclesia nimirum sibi attribuit ius iudicandi non solum de *doctrina* (de gratia et libertate) sed etiam de facto aliquam doctrinam *certis verbis* enuntiari. Potest ergo authentice solvere et quaestionem *iuris* et *facti*. Quaestionem autem facti ita diiudicat ut declaret, quisnam sit *sensus naturalis verborum* prout praeiacent (D 1092), prout igitur intendebantur ab auctore, qui haec verba protulit (D 1098). Ergo ipse *auctor* ut talis damnatur erroris; auctor quidem, ut aiunt, *obiectivus*, neque vero *subiectivus*. Auctor etenim obiectivus cognoscitur ex verbis eorumque sensu, qui eruitur secundum regulas communiter vigentes (ex sensu verborum nativo — ex contextu et conexu — ex lege fundamentali hominem sanum verbis suis non contrarium exprimere illius, quod ipse exprimere velit). Auctor vero *subiectivus*, qui forte mendose scripsit, vel inscius vel sciens contrarium suae sententiae exhibet, ab Ecclesia non iudicatur(6).

Ex eadem controversia necessitas elucet, ut Ecclesia iudicet et iudicare valeat de factis dogmaticis, i. e. de sensu naturali et obvio verborum alicuius propositionis. Doctrina enim neque ab errore arceri neque rite exponi et proponi potest nisi verbis apte delectis. Ecclesia igitur, magistra gentium et custos revelationis christianae, iudicare debet non solum de sensu sed etiam de signis, quibus hic sensus apte exhibetur, i. e. de verbis. Nam, ut ait *Aquinas*, „si sit inordinata locutio circa ea, quae sunt fidei, sequi potest ex hoc corruptio fidei" (2, 2, q. 11, a. 2 ad 2). Ita demum Ecclesia omne periculum erroris a suis fidelibus auferre atque depositi fidei sensum penitus explicare secure et clare valebit.

**840.** Hinc Ecclesia inde ab initio hoc ius exercuit, definiendo certos terminos, e. g. θεοτόκος, ὑπόστασις (D 113 sq.), φύσις, τριάς, οὐσία (D 213), „transsubstantiatio" (D 877). Porro damnavit errores haereticorum, velut „scelerata et perversa Nestorii dogmata" (D 125) in Concilio Ephesino(7), „impia *Theodoriti* conscripta", qui ut auctor horum scriptorum simul cum Nestorio ipse vocatur „impius" (D 226). *Innocentius II* anno 1141 „universa ipsius *Petri* (*Abaelardi*) (ait) dogmata . . . cum suo auctore damnavimus eique tamquam haeretico perpetuum silentium imposuimus" (D 387). Wicleffitae et Hussitae interrogandi sunt, num „condemnationes Ioannis Wicleff, Ioannis Hus et Hieronymi de Praga, factas de personis eorum, libris et documentis . . ." agnoscant ut rite factas (*D* 659). De iansenistis cf. supra n. 837 sq. Pius denique IX in epistula sua „Gravissimas inter" de die 11 Decembris 1862 haec scribit: „Iacobum Frohschammer . . . suis operibus . . . gravissimos tueri errores. . . . Itaque eadem Congregatio . . . iudicavit auctorem in pluribus non recte sentire eiusque doctrinam a veritate catholica aberrare" (*D* 1667).

Quaerenti, quaenam sit *qualificatio theologica* huius partis, respondendum erit hanc partem esse saltem *theologice certam*; sed inspectis iudiciis Ecclesiae tot tantisque minime dubiis, maior etiam gradus certitudinis dogmaticae eidem tuto vindicari potest, praesertim cum poenae gravissimae infligantur iis, qui statutis Romani Pontificis (Clementis XI; *D* 1350) non oboediverint.