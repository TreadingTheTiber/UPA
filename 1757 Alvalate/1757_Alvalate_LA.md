## QUAEST. III.

*Utr. SIT DE FIDE, Benedictum XIV. nunc regnantem, & in Romano Episcopatu sedentem, esse Ecclesiae Universalis Pastorem, Vicarium Christi, & Successorem Petri?*

**1.** Negant aliqui, volentes esse quidem de fide, legitimum Episcopum Romanum, seu Petri successorem esse Papam. Sed nolentes esse de fide, hunc hominem, verbi gratia, Benedictum XIV. esse Summum Pontificem: quia non est de fide (inquiunt) esse Canonice electum in Episcopum Romanum, seu in successorem Petri, cum hoc non sit a Deo revelatum. Sit tamen nostra

### CONCLUSIO.

**2.** *De fide est Benedictum XIV. legitime electum, & ut talem ab Ecclesia acceptatum, esse verum Papam, Vicarium Christi, & successorem Petri.* Ita communissime Theologi. Probatur 1. ex Conc. Constantiens. sess. ult. ubi decernit Marc. V. ut ab his, qui de haeresi ad fidem revertuntur, petatur inter alia. Utr. *credant, quod Papa canonice electus, qui pro tempore fuerit, ejus nomine proprio expresso, sit successor B. Petri, habens supremam authoritatem in Ecclesia Dei?* Ergo supponit, esse articulum fidei; cum haeresim abjurantes, non nisi de fidei veritatibus interrogentur. Probatur 2. Ecclesia Catholica nunc existens est de fide divina, quod est vera Ecclesia: Ergo, & Summus Pontifex canonice electus, & universaliter admissus, adoratusque ab Ecclesia, est de fide, quod est verus Pontifex. Antec. nullus Catholicorum negat: nam Christus revelavit, suam Ecclesiam esse duraturam usque ad consummationem saeculi. Probatur conseq. eadem certitudine constat de existentia capitis alicujus veri, & perfecti corporis, ac de existentia perfecta ipsius veri corporis: sed fide divina nobis constat de existentia perfecta corporis verae Ecclesiae Catholicae a Jesu-Christo fundatae: ergo, &c.

**3.** Respondent contrariis; hoc solum probare esse de fide, quod existit caput Ecclesiae: non vero, quod caput Ecclesiae sit hic numero Pontifex, qui dicitur Benedictus XIV. Sed contra: ergo jam est de fide, quod in hac vera Ecclesia datur verum caput. Atqui nequit esse aliud, nisi hic numero Pontifex, qui vocatur Benedictus XIV. Ergo, &c. Probatur min. hic numero Pontifex, & non alius est receptus, & adoratus ab Ecclesia universali tanquam caput ipsius: atqui in hoc errare non potest universalis Ecclesia: g. &c. Haec min. patet: quia in materia de fide, nequit Ecclesia errare; quia est *columna, & firmamentum veritatis*; juxta D. Paul. I. ad Timoth. 3. Praeterea; non potest Ecclesia recipere aliquid, tanquam de fide, quod non est tale; alias erraret in materia fidei : sed definitiones Benedicti XIV. in materia de fide recipit tanquam fidei articulos: Ergo sunt de fide. Subsumo: atqui non essent de fide definitiones Benedicti XIV. si non esset de fide ejus authoritas; quia tunc liceret dubitare de illa: Ergo, &c.

**4.** Urgetur hoc : illa conclusio est de fide cujus duae praemissae sunt de fide : sed haec conclusio; *Benedictus XIV. est verus Pontifex* ; sequitur ex duabus praemissis de fide : g. &c. Major concedunt omnes Catholici. Probatur min. praemissae ex quibus sequitur dicta conclusio, sunt istae : *Omnis in Papam legitime electus, & ut talis ab Ecclesia receptus*, est verus Papa : *Sed Benedictus XIV. est talis* : illae igitur sunt de fide : g. & illa Conclusio, quae ex illis deducitur. Major quidem ab omnibus conceditur ; alias non esset de fide, legitimum Petri successorem esse verum Papam. Minor sic ostenditur : quia eo ipso, quod Ecclesia recipit Benedictum XIV. ut legitime electum, revelat Deus, ipsius electionem esse legitimam: quia promisit Christus numquam Ecclesiam suam erraturam in materia fidei : atqui erraret in tali materia, si non staret conclusio, quando quidem agnoscens Benedictum XIV. ut Papam, ipsum agnoscat ut fidei regulam infallibilem, qui ex opposito, esset fallibilis regula: g. &c. Confirmatur: eo ipso, quod Deus per invocationem alicujus confessoris, vel Martyris, aut per venerationem suarum reliquiarum facit miraculum evidens, ita ut de illo nullatenus possit dubitari, revelat implicite, ipsum mortuum esse in gratia. Quare? quia repugnat (inquiunt omnes DD. Catholici) sanctitati divinae, facere miracula ad invocationem damnati: g. eo ipso, quod Ecclesia, (de qua dixit Dominus, esse columnam, & firmamentum veritatis, & non posse errare in materia de fide) acceptavit Benedictum XIV. ut verum Pontificem, adeoque ut fidei regulam infallibilem, revelavit Deus implicite electionem ipsius esse legitimam. Patet conseq.: quia sicut repugnat suae sanctitati divinae facere miracula ad invocationem damnati, ita repugnat suae divinae fidelitati, & providentiae circa salutem hominum, ut permittat, Ecclesiam errare in materia fidei, quam promisit non erraturam.

**5.** Probatur iterum conclusio: nisi esset de fide, quod Papa regnans est verus Papa, Petri successor, Caput, & Pastor Ecclesiae, & Christi Vicarius: non esset de fide, quod Petri successor, Caput, & Pastor Ecclesiae sit verus Papa, nec quod aliquis sit verus Papa: sed consequens est falsum, & haereticum: g. &c. Prob. maj. verus Pastor, & caput Ecclesiae est aliquis homo determinatus, & singularis existens visibiliter in Ecclesia; non autem vagus, indeterminatus, invisibilis, & ignoratus ab Ecclesia: Sed nullus alius potest esse nisi Benedictus XIV. Ergo si iste non est, nullus erit in Ecclesia. Praeterea; fide divina credimus, quod Concil. Tridentinum, & alia CC. generalia legitime congregata, fuerunt vera CC. definientia dogmata fidei: sed non poterant esse vera CC. sine vero Papa: g. dum fide divina credimus, fuisse vera CC. eadem divina fide simul profitemur, tales numero Pontifices legitime congregantes talia CC. fuisse veros Papas. Declaratur hoc amplius: de fide est, quod solus verus Pontifex potest congregare CC. canonizare SS. dareque decreta obligantia in fide omnibus Christianis: sed haec omnia potest facere Benedictus XIV. & fide tenemur omnes Christiani, credere Sanctum, quem canonizat; credereque decreta fidei ab illo emanantis; & credere pro legitimo Concilio, si aliquod congreget, &c. Ergo de fide est, quod est verus Papa.

**6.** Probatur insuper alia ratione non minus efficaci: haeresis est maledicti Lutheri; quod Papa canonice electus, & universaliter receptus ab Ecclesia Romana, non est Vicarius Christi, nec verus Petri successor: g. ejus oppositum est de fide. Patet conseq. nam si est haeresis dicere: *Christus non est verus homo*; erit, & est de fide opposita propositio, *Christus est verus homo*: Ergo similiter si est haeresis Lutheri, & Protestantium, quod Summus Pontifex, qui ab Ecclesia Romana habetur, ut Vicarius Christi; ut est Benedictus XIV. non est talis Christi Vicarius verus: erit, & est de fide opposita propositio, nempe, quod Summus Pontifex, qui ab Ecclesia Romana habetur, ut Vicarius Christi, ut est Benedictus XIV. est talis Christi Vicarius verus.

**7.** Probatur tandem (omittendo alias plures probationes), haec nostra conclus. propositio, particularis contenta in universali toti Ecclesiae revelata, est immediate de fide, sicut ipsa universalis: Sed haec propositio; Benedictus XIV. est Summus Pontifex, Vicariusque Christi, continetur in propositione universali, toti Ecclesiae revelata rg. hujusmodi propositio est immediate de fide. Conseq. tenet, & major est certa; nam propositio universalis aequivalet omnibus particularibus in ea contentis: Unde idem est, quod Deus revelet aliquam universalem, & quod revelet omnes, & singulares, nisi aliunde constet exceptio: decet tamen, quod Deus singulas in particulari non revelet, nec in hoc quasi immoretur, sed quod omnes comprehendat sub aliqua universali, quasi partes actuales illius. Hac de causa est de fide, Salomonem, Petrum, & Joannem, & sic de aliis in Adamo peccasse; quia Deus revelavit, quod omnis homo in Adam peccavit. Similiter de fide est, Concil. Trident. non potuisse errare in Decretis, quae concernunt materias fidei. Quare? quia Deus revelavit, quod omne Concil. legitime congregatum, in rebus fidei nequit errare; neque enim fieri potest, quod universalis propositio sit vera, & de fide, quin particularis sit etiam vera, & de fide: alias possent formari duae contradictoriae simul verae, ut facile consideranti patebit.

**8.** Ratio a priori est; quia ad fidem duo requiruntur solum Primum, ut existat revelatio de objecto credendo. Secundum, quod haec revelatio ita proponatur, ut cuilibet prudentissimo nullum se offerat prudens fundamentum ad dubitandum de existentia revelationis. Igitur ex suppositione, quod individuum sit contentum sub universali revelata, & aliunde talis revelatio prudenter applicatur per moralem evidentiam, luce cujus cognoscatur esse moraliter impossibile, hoc individuum non esse contentum sub revelatione illa universali, nihil deest, ut fides absolute exerceatur erga tale individuum. Immo haeretici, ideo sunt Haeretici; non quia negant Deum esse infinitae veracitatis in suis attestationibus: sed quia negant applicationem revelationis divinae ad mysteria nostrae fidei omnino imprudentissime, & cum necessitate morali ad non negandum; quia qui, & si non negat, dubitat imprudenter de existentia revelationis, seu de applicatione illius universalis ad particularia, peccat contra fidem, aut peccato Haeresis, ut plures volunt, aut contra praeceptum credendi, quae prudentissime proponuntur credenda, ut alij docent.

**9.** Nunc veniamus ad principalem min: Haec universalis: *Omnis homo rite electus ab Ecclesia in successorem Petri, est Summus Ecclesiae Pontifex*; est propositio a Deo toti Ecclesiae revelata: sed in hac universali continetur ista particularis: *Benedictus XIV. est Summus Ecclesiae Pontifex*: g. haec particularis continetur in aliqua universali a Deo toti Ecclesiae revelata. Conseq, tenet: major constat ex supradictis de transfusione clavium Petri ad ejus successores, usque ad consummationem saeculi; quam soli Protestantes, & manifesti haeretici negare possunt. Minor etiam patet; quia particulares contentae in illa universali nequeunt aliae esse, quam istae: *Hic, & ille rite electus in successorem Petri est Summus Ecclesiae Pontifex*: g. cum in praesenti loquatur de Benedicto XIV. non utcumque, sed supposita legitima electione, & acceptatione; tam ex parte ipsius, quam Ecclesiae, sequitur, hanc propositionem: *Benedictus XIV. est Summus Ecclesiae Pontifex*; esse propositionem particularem in illa universali contentam. Quae continentia declaratur in hoc syllogismo: *Omnis homo rite electus ab Ecclesia in successorem Petri, est Summus Ecclesiae Pontifex: sed Benedictus XIV. est rite electus ab Ecclesia in successorem Petri: g. Benedictus XIV. est Summus Ecclesiae Pontifex*.

**10.** Confirmatur non alia ratione haec particularis: *Salomon peccavit in Adam*; est immediate de fide, nisi quia continetur in illa universali: *Omnes in Adam peccaverunt*: quae continentia explicatur sic: *Omnes filii Adae peccaverunt in eo*: *Salomon est filius Adae*: ergo *peccavit in eo*. Similiter: *Omnis verus panis potest transubstantiari in Corpus Christi*: *sed hic panis est verus panis*: g. *hic panis potest transubstantiari in Corpus Christi*. Similiter: *Omnis infans rite baptizatus consequitur gratiam*: *sed hic infans a me baptizatus, est rite baptizatus*: g. *hic infans est in gratia*. In quibus syllogismis, nemo potest negare propositiones particulares, pro consequentiis positas, nisi falsificando illas universales a Deo revelatas. Nec potest istis particularibus negare assensum fidei, nisi illum negando illis universalibus: atqui eadem prorsus ratio militat in nostro casu; siquidem hanc universalem: *Omnis homo rite electus in successorem Petri, est Summus Ecclesiae Pontifex*, Deus toti Ecclesiae revelavit; & aliunde certo constat, Benedictum XIV. fuisse rite electum in successorem Petri; alias non esset Ecclesia in pacifica acceptatione, sed reclamaret, ut saepe tempore alicujus Antipapae reclamavit; nec ipse Benedictus XIV. esset in pacifica possessione, sicut nullus erat tempore Antipapae, quoadusque uterque renuntiando, unus ex illis, vel alius eligebatur: & declarabatur pacifice ab ipsa Ecclesia: Ergo haec particularis, *Benedictus XIV. est Summus Pontifex*; est immediate de fide. Quapropter, qui, supposita illa, saltem evidentia morali minoris propositionis ex pacifica possessione ipsius Benedicti, & acceptatione totius Ecclesiae, qua constat, illum esse contentum sub subjecto majoris propositionis, talem particularem pro consequentia positam negaret; non posset non negare illam universalem; ac per consequens ageret contra fidem immediate, & esset haereticus: sicut pariformiter in dictis syllogismis.

**11.** Arg. I. Haec propositio: *Benedictus XIV. est verus Papa*; non est in Sacra Scriptura, neque explicite, neque implicite: g. non est de fide. Respond. neg. anteced. quia continetur in illis Oraculis: *Ecclesia est columna, & firmamentum veritatis*: Et, *Tu es Petrus, &c.* Ex, *Portae inferi non praevalebunt*: Nam ex his infertur, quod non errat, cum agnoscit Benedictum XIV. ut legitimum suum caput, & verum Papam. Si enim in hoc erraret, posset errare in omnibus alijs ad fidem pertinentibus; quod est aperta Haeresis, & non sciret, se habere Caput, & Pastorem verum, nec sufficienter dirigeretur a Spiritu Sancto, in re summi, & maximi momenti; & sic Deus non staret promissis, neque Christus ipse, &c. quae omnia sunt contra fidem. Deinde; etsi nullatenus contineretur in Sacra Scriptura, censetur tamen revelari eo ipso, quod Ecclesia indefectibilis electum agnoscit in Summum Pontificem.

**12.** Instabis: Non est de fide, electionem Benedicti XIV. esse legitimam; ergo non est de fide, quod sit Summus Pontifex. Respondetur neg. antec. Cum enim non sit Pontifex legitimus, nisi per legitimam electionem, eo ipso, quod revelatur unum, revelatur & aliud. Instab. haec electio respectu Cardinalium est naturaliter nota; quia naturaliter, & evidenter sciunt, servata fuisse omnia requisita ex Jure Canonico procedentia: ergo naturaliter est eis notum, quod electus, est verus Papa. ergo illis non est de fide: quia fides est argumentum non apparentium. Praeterea, respectu nostri, quidquid scimus de tali electione Canonica, ex testimonio hominum accipimus: sed hoc testimonium non firmat assensum Fidei Divinae, de qua loquimur: ergo, &c. Respondetur ad 1. concedendo, Cardinalibus eligentibus constare naturaliter, electionem esse Canonicam: Verum hoc non obstat, ut simul credant, electum fore verum Papam, Petri successorem, & Vicarium Christi. Ratio est; quia aliud est, quod naturaliter scitur, & videtur, & aliud, quod fide creditur. Quapropter Anacletus Papa epist. 2. & ex Canon. *Electionem*, dist. 79. dixit: *Deus sibi reservavit electionem Romanorum Pontificum, licet electoribus potestatem contulerit eligendi*: Aliud est ergo, quod videtur, & aliud valde diversum, quod fide divina creditur. Ex quo etiam patet solutio ad 2. Fide enim humana scimus ex testimonio electorum, hunc numero Papam esse Canonice electum: fide tamen divina credimus, habere potestatem divinam, uti Vicarium Christi, & Petri successorem. Naturaliter sciebat S. Petrus, quod Christus dixerat illi: *Tu es Petrus, & super hanc petram aedificabo Ecclesiam meam*; & simul credebat, sibi esse datam potestatem spiritualem capitis Ecclesiae, quam fide videbat, nec naturaliter sciebat.

**13.** Arg. 2: Veritas Pontificatus in Papa electo pendet a multis contingentibus: g. non est de fide. Prob. antec: Accidere potest, quod electus sit foemina, quod non sit baptizatus, quod non sit ordinatus, quod sit Haereticus, &c: sed haec omnia, & quodlibet ex illis reddit nullam electionem: erg. &c. Respondetur neg. antec. & ad ejus probat. neg. maj. Quia ad Dei providentiam attinet, quod eligentes non decipiantur, nec deveniatur ad receptionem, & adorationem publicam totius Ecclesiae: quia jam non esset columna, & firmamentum veritatis. Et portae inferi praevalerent adversus eam.

Ad illud de foemina dicimus, quod est historia fabulosa ab Haereticis inventa, & nutrita, dicentibus, Joannem octavum fuisse foeminam, & quod peperit in Amphiteatro, dicto Coliseo Romano. Verum haec fabula potius est despicienda, quam impugnanda. Vidtatur Bellarmin. libr. 3. de Rom. Pontif. cap.24. Baron. anno 853. Nost. Macedo, & alii controversist. Qui autem (inquiunt Salmanticens. Tract. de Fide) modo historiam illam transcribunt, vel narrant, acriter puniendi essent; nisi eos excusaret ignorantia, non advertentes, hoc dedecere majestatem Ecclesiae; & esse apud nostram conclusionem formalem haeresim; vel saltem, juxta omnes Catholicos, nemine dempto, erroneum, scandalosum, & temerarium.

**14.** Circa alia, nonnullis RR. durum videtur, asserere, post acceptationem pacificam Ecclesiae, & pacificam possessionem Summi Pontificis, elevari ad certitudinem fidei, electum esse baptizatum, ordinatum, Ministros habuisse intentionem, &c. qua propter defendunt, quod est de fide; *Benedictum XIV. esse Vicarium Christi*: & ex hoc infertur, tanquam conclusio Theologica, quod non sit foemina, quod sit baptizatus, ordinatus, &c. Sed melius respondendum nullum esse inconveniens, asserere; quod praedictae veritates, sint etiam de fide: quia eo ipso, quod Deus permittit, illum rite eligi; & ut legitime electum agnosci ab Ecclesia, & se ipsum pro tali haberi, exercendo dignitatem Pontificiam, virtualiter revelat, habere omnia ad Papatum requisita.

**15.** Arg. 3: non esset haereticus, qui diceret; Benedictus XIV. non est verus Papa: ergo non est de fide, esse talem. Respond. dist. antec. non esset haereticus; qui hoc diceret ante Ecclesiae acceptationem, & pacificam possessionem, conc; post acceptationem, & possessionem, neg: quia sic opponeretur Concil. Constantinensi; & Decreto Martini V. Et Concil. Florentinum jam definivit, Romanum Pontificem Canonice electum succedere in tota potestate S.Petri. Ergo aliqui Catholici oppositam conclusionem defendentes, sunt Haeretici, & sunt denuntiandi Supremo Inquisitionis Tribunali? Ipsi respondeant: Certum enim est, quod non sunt haeretici si ante pacificam possessionem, & acceptationem, dum Cardinales Electores sunt divisi, si id negant: verum juxta communissimam sententiam Catholicorum, haeretici sunt, & denuntiandi: dum modo bona fide, ob rationes visas sibi sufficientes, non credant non esse articulum fidei.

**16.** Arg.4: Benedictum XIV. esse verum Papam habetur ex discursu: sed fides non est discursiva: g. &c. Respond. disting. maj: habetur ex discursu, necessario inferente, & pure applicativo, seu repraesentativo terminorum, conc; contingenter, seu probabiliter inferente, & ut motivum assentiendi, neg: Consimiliter disting. min. & neg. conseq. Etenim haec propositio: Caelum est creatum; & haec: Datur Deus; naturaliter cognoscuntur; & per discursum naturalem; attamen sunt de fide, dum illis assentimus, prout revelatae sunt a Deo. Deinde, in hoc syllogismo: *Omnis homo est redemptus a Christo: sed Petrus est homo: g. Petrus est redemptus a Christo*: cognoscimus naturaliter Petrum esse hominem; verum conclusioni non praevemus assensum ex vi illius minoris propositionis, tamquam ex motivo assentiendi, nec ex vi illationis; sed ex motivo superno propositionis majoris revelatae: quoniam revelatum est, omnem hominem esse redemptum: minor ergo propositio solum deservit ad cognitionem Petri, seu ad explicandam, & applicandam revelationem universalem particulari materiae: g. similiter aliud est, me naturaliter cognoscere, Benedictum XIV. esse canonice electum in Episcopum Romae; & aliud est, me credere ex illo motivo illum esse verum Papam.

**17.** Arg. ultimo: potest esse de fide propositio universalis, quin eo ipso sit de fide propositio particularis: g. potest esse de fide, quod omnis rite, & recte electus est Vicarius Christi, quin eo ipso sit de fide, quod Benedictus XIV. sit verus Vicarius Christi.

Probatur antec.: de fide est, quod omnis hostia rite consecrata continet corpus Christi; atqui non est de fide, quod haec particularis hostia illud contineat: g. &c. Respond. disting. prim. anteced: potest esse de fide, &c. si ignoratur, vel non certo cognoscitur continentia particularis in universali, conc: si non ignoratur, sed sufficienti certitudine cognoscitur, particularem contineri in universali revelata, neg. Etenim licet aliqui dicant, esse certum, & de fide, quod Christus sit in hac particulari hostia Ã  Petro consecrata; quia non habeo motivum ad dubitandum de recta consecratione; & consequenter, habeo certitudinem moralem, & prudentissimam continentiae hujus particularis in illa universali. Attamen communiter respond.DD.quod non est de fide, Christum esse in hac numero hostia: quia non est certum absolute, & positive; sed quasi negative, & respective ad actum adorationis, quod haec hostia fuerit rite consecrata: Et hoc sufficit, ne ejus adoratio sit actus idolatriae, sed Religionis: ad hanc quippe virtutem sufficit, quod praecedat probabile, & prudentiale judicium de existentia objecti suorum actuum. At vero ad assensum fidei requiritur major certitudo, qualem habemus circa Benedictum XIV. eo ipso, quod ab Ecclesia, quae non potest errare circa fidem, & mores, agnoscitur, & recipitur, ut verus Christi Vicarius. Ob quod ipsimet adversarii dicunt, esse ita certum, quod Benedictus XIV. est verus Papa: quod contrarium asserere, est temerarium, scandalosum, & erroneum; quod non contingit in dubitatione rectae consecrationis huius particularis hostiae: g. est magna disparitas. Sed prima responsio magis conformatur cum Protestatione Fidei, quae in Hispania petitur a moribundis, dum Viaticum accipiunt.

**18.** Nonnulli opponunt nostrae conclusioni, plures Pontifices intrusos ad Pontificatum. Sed haec non est nostra quaestio; quia nostra conclusio procedit de ritu, & canonice electo. Etenim, quidam intrusi, fuerunt omnino abrogati, & non computantur in serie Pontificum; nonnulli alii in ea recensentur, sed non pro tempore usurpationis, sed pro subsequenti, in quo, accedente consensu Electorum, fuerunt ut legitimi Pontifices solitis ritibus electi. Unde considerandum est, tunc de legitima electione constare, cum Catholica Ecclesia aliquem recipit, ut legitimum, & indubitatum. Pontificem; nam consensus universalis Ecclesiae fallibilis esse non potest. Hinc, sicut non potest colere Sanctum, qui sanctus non sit; nec aliquid de fide tenere, quod de fide non sit: ita nec potest decipi, recipiendo ut verum Pontificem, & ut certam istarum rerum regulam, qui verus Pontifex, veraque regula viva non sit.