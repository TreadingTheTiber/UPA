## Bulle de Boniface VIII. contre les Colonnes en confirmation de la premiere In excelso throno. Dans celle-ci il renouvelle toutes les peines aufquelles il les avoit soumis, & en ajoute de nouvelles. Raynaldus N. 35. ann. 1297.

BONIFACIUS &c. Ad perpetuam rei memoriam. LAPIS ABSCISSUS de monte sine manibus, ab ædificantibus reprobatus. & factus in caput anguli, duos & diversos parietes copulans, Pastores à Judæâ & Magos ab Oriente producens, in se reconcilians ima summis & ordinans in sancta Romana apostolica & catholica Ecclesia charitatem, ipsam sponsam statuit esse unam, sicut scriptum est, *Una est columba mea, electa mea, perfecta mea, una est matris sua, electa genitricis sua*, per inconsutilem tunicam Domini designatam, desuper contextam per totum. Hanc non diviserunt milites, sed sortiti sunt eam. Hanc impugnaverunt hæretici & schismatici, ac blasphemi à juventute sua. Sed non prævaluerunt adversus eam divinâ virtute protectam, & ut castrorum acies ordinatam. Sed nondum hæreticis, schismaticis ac blasphemis adeo est finis impositus, quin velut viperei filii natique degeneres in senectute positum sabbatum ejus perturbare, & unitatem scindere moliantur. De quorum numero fore noscuntur Jacobus de Columna & Petrus nepos ejus, quondam dictæ Ecclesiæ Cardinales, quos, eorum culpis & demeritis exigentibus ac suorum, pridem VI. idus Maii, Pontificatus nostri anno III. ex rationabilibus causis moti, de fratrum nostrorum consilio Cardinalatibus privavimus perpetuò; & deposuimus ab iisdem, variis processibus & sententiis comminationes & pœnas continentibus contra ipsos habitis, necnon & contra natos quondam Joannis de Columna fratris dicti Jacobi, & patris Petri præfati, ac contra omnes qui per masculinam & fœmininam lineam descenderunt hactenus, & descendunt ab ipso Joanne.

Ipsi namque Jacobus & Petrus intraverunt Ecclesiam sub pelle ovinâ, operibus tamen & fructibus se exhibuerunt quasi lupos rapaces & graves, non parcentes gregi dominico, & in reprobum sensum dati, & oculis excœcati malitiâ, ita ut lumen cœli non viderent nec videant, descendentes in malorum profundum, & contemnentes, exurrexerunt loqui perversa, & acuentes ut gladium linguas suas, in blasphema verba & schismatica proruperunt, apertè monstrantes quod licet ex nobis prodierint, tamen non erant ex nobis; nam si ex nobis fuissent, utique permansissent nobiscum. Quibus verbis redactis in scriptis, ipsa scripta in diversarum Ecclesiarum urbis ostiis affi gi, & super basilicæ Principis Apostolorum de urbe altari poni fecerunt: quæ quidem scripta eorum ab olim præcogitatam & præconceptam nequitiam patenter indicant, ipsosque Jacobum atque Petrum blasphemos atque schismaticos fore manifeste declarant, sanctæ Dei Ecclesiæ Romanæ catholicæ & apostolicæ molientes scindere unitatem, & columnam Dei viventis penè ad mutationem deducere, ac sagenam summi Piscatoris procellis intumescentibus ad naufragii profunda submergere, si, quod absit, eis facultas adesset. In hujusmodi namque scriptis, quæ universis eadem inspecturis cujuscumque præeminentiæ, dignitatis, status vel conditionis existunt, ecclesiasticæ vel mundanæ; à Jacobo & Petro prædictis mittuntur sub modo scribendi quo ante depositionem suam uti solebant, & sub sigillis quibus anteà utebantur; inter cætera continentur, Nos divinâ providentiâ ad summi apostolatus apicem secundum scita canonum, licet immeritos, evocatos: & non solum ab omnibus fratribus nostris, & ab ipsis præviâ electione canonicâ, immo ab Ecclesia universali receptos in Papam, consecratos, eis assistentibus secundum approbatum morem Romanæ Ecclesiæ, & etiam coronatos, Papam non esse; hæc & alia contingentes quæ non solum sunt blasphema & schismatica, sed insana, prout eorum scripta indicant manifestè.

Post depositionem etiam & privationem, processus & sententias supradictos, Cardinales se nominant, & Cardinalitica portant insignia, anulis & rubeis capellis utentes, & Cardinaliticos actus exercent, sicut, antequam per nos de fratrum nostrorum consilio essent depositi, faciebant, & hactenus utebantur. Ut illud taceamus ad præsens, quod ferè ad triennium obedientiam nobis & reverentiam exhibuerunt ut Papæ, participantes unà nobiscum reverendum dominici corporis & sanguinis sacramentum, ac ministrantes nobis in missarum solemniis & divinis officiis, prout ab antiquo solent Cardinales supradictæ Romanæ Ecclesiæ Romanis Pontificibus ministrare; in Ecclesiarum provisionibus & diffinitionibus per nos factis consilia sua dantes, & se in concessis à nobis privilegiis subscribentes, alia faciebant nobiscum & recipiebant, quæ cum homine & ab homine qui non habuisset ingressum canonicum, nec fieri nec recipi debuissent. Nec possent supradicta metu proponere se fecisse, qui nos in scrutinio, more memoratæ Ecclesiæ Cardinalium, elegerunt & nominaverunt eligendum in Papam, quando de nobis timendum non erat; & post electionem, receptionem, consecrationem & coronationem, permissas factas de nobis in castro tunc ipsorum, quod Zagarolum dicitur, & quod per prædictum Jacobum tunc temporis tenebatur, cum pluribus ex fratribus nostris hospitati fuerimus confidenter, & ipsi ac sui tunc ibidem exhibuerunt nobis papalem reverentiam & honorem, ubi nulla aderat eis causa timoris.

Nos igitur super his & aliis quæ hujusmodi negotium contingunt vel contingere possunt, habitâ cum dictis fratribus nostris deliberatione maturâ, omnes processus omnesque sententias, comminationes & pœnas, & specialiter dictam sententiam depositionis & privationis Cardinalatuum, & cætera alia quæ in nostris super hoc confectis litteris continentur, de eorumdem fratrum nostrorum consilio rata habentes & grata; confirmamus, ratificamus & approbamus, & etiam innovamus, & propter adauctam eorum contumaciam, schisma atquè blasphemiam, de dictorum fratrum consilio ipsos Jacobum & Petrum sententiando pronunciamus esse schismaticos & blasphemos, & excommunicationis sententiâ innodamus; ipsosque in hujusmodi blasphemia & schismate perdurantes tanquam hæreticos puniendos; & tam dictam depositionis & privationis Cardinalatuum sententiam, quàm omnia quæ contra ipsos & alios fecimus, & pronunciavimus, de novo facimus, sententiamus, atque proferimus, & robur habere decernimus perpetuæ firmitatis. Omnibus insuper canonicatibus, præbendis, dignitatibus, personatibus, officiis & beneficiis cum curâ vel sine curâ, pensionibus, ecclesiasticis redditibus seu proventibus, quæ prædicti Jacobus & Petrus, & unusquisque eorum habebant, tenebant & possidebant in quibuscumque seu à quibuscumque ecclesiis, monasteriis, hospitalibus, religionis & secularibus, vel specialibus personis, cujuscumque eminentiæ, conditionis, ordinis, dignitatis & statûs, ecclesiastici vel mundani, ipsos omnino privamus, ipsaque collationi Sedis Apostolicæ reservamus, decernentes irritum & inane, si secùs à quoquam super iis scienter vel ignoranter contigerit attentari.

Eosdem quoque Jacobum & Petrum quondam Cardinales, Joannem dictum de Sancto-Vito & Oddonem, filios quondam Joannis de Columna fratris dicti Jacobi, & patris Petri præfati, omnibus juribus & bonis mobilibus & immobilibus ecclesiasticis, & tam ipsos quam Agapitum, Stephanum & Jacobum dictum Sciarram, filios Joannis de Columna prædicti, & alios filios ejusdem Joannis, si qui alii sunt filii eorumdem vel alicujus eorum, omnibus juribus & bonis & rebus mobilibus & immobilibus, hereditariis seu quomodolibet acquisitis, quibuscumque ratione, causa vel titulo ad eos vel ipsorum aliquem seu aliquos pervenerint, seu obvenerint, obvenire vel pervenire possent; necnon communitatibus, baroniis, comitatibus, civitatibus, suis castris, ubicumque illa habeant, teneant vel obtineant, vel quomodolibet ad ipsos pertineant, privamus omnino, illaque omnia & singula publicamus, & etiam confiscamus; ita quod ad ipsos vel eorum aliquem, heredes ipsorum vel alicujus eorum nullo unquam tempore revertantur, eosque ac unumquemque eorum activè & passivè intestabiles reddimus; ita quod eis & eorum unicuique ex testamento vel quâvis ultimâ voluntate, seu ab intestato nullus succedere possit, nec ipsi aut eorum aliquis ex testamento, vel quâvis ultimâ voluntate, seu ab intestato, succedere vel aliquod capere possint; nihilque eis vel eorum alicui ratione legati, institutionis vel substitutionis, seu quovis titulo valeat quomodolibet obvenire: eosque pronunciamus infames & legitimis actibus prorsus indignos; statuentes quod nulli eorum portæ alicujus pateant dignitatis ecclesiasticæ vel mundanæ, & si secus fieret, nullum robur habere; ipsique civilitatem & incolatum & habitationem Urbis, circumpositæ regionis & quarumvis civitatum, castrorum, terrarum atque locorum dictæ Ecclesiæ subjectorum prorsus interdicimus; eosque omnes & singulos ab Urbe, ejusque territorio & districtu, & ab omnibus civitatibus, castris, terris sive locis subjectis eidem Romanæ Ecclesiæ forbannimus; ipsosque Agapitum, Stephanum, Jacobum dictum Sciarram, Joannem de Sancto Vito & Oddonem excommunicationis sententiâ innodamus, statuentes firmiter & mandantes ut nullus dictos Jacobum & Petrum & præfatos Agapitum, Stephanum, Jacobum dictum Sciarram & Joannem & Oddonem fratres, eos & eorum aliquem aut aliquos recipiat vel receptet; nullusque eis aut ipsorum alicui aut aliquibus præstet auxilium, consilium & favorem; eos qui secus fecerint, excommunicationis sententiâ innodantes. Præcipimus etiam sub excommunicationis sententiâ, quam contrarium facientes incurrere volumus ipso facto, ut nullus ab ipsis Jacobo & Petro & prædictis fratribus, vel eorum altero in schismate vel rebellione existentibus, nunciûm vel literas recipiat aut mittat ad alterum eorundem.

Reddimus quoque prædictos Jacobum & Petrum, Agapitum, Stephanum & Jacobum dictum Sciarram, Joannem de Sancto Vito & Oddonem & alios, si qui sint filii dicti Joannis de Columna, & filios eorundem inhabiles ad honorem seu regimen vel officium publicum, ecclesiasticum vel mundanum, quolibet & quocumque nomine censeantur, per se vel per alium aut alios quomodolibet exercenda; ita quod nec ad illa vocari, eligi, vel assumi valeant, vel ad aliquod eorundem, nec ipsi vel aliquis eorum, seu aliqui ea valeant exercere: & si secus factum fuerit, illud decernimus irritum & inane. Si qui verò ex eis vel ipsorum aliquis, vel quivis per eos vel pro eis, vel ipsorum aliquem vel aliquos in potestatariæ, capitaniæ, consulatûs regimine vel quovis officio publico hactenus, ubicumque positi, electi, assumpti fuerint vel recepti, præsertim quorumcumque provinciæ, civitatum, castrorum, terrarum atque locorum memoratæ Ecclesiæ subjectorum, illos ab eis penitus amovemus, executionibus ipsis penitus interdictis, eosque præcipimus nullatenus reassumi: & si secus factum fuerit, illud decernimus nullius existere firmitatis.

Civitates verò, castra seu loca quæ scienter dictos Jacobum & Petrum & prædictos fratres receperint, receptaverint sive tenuerint, aut in quibus publicè moram contraxerint, quamdiu ipsi vel alter eorum inibi morabuntur, ecclesiastico supponimus interdicto: & personam ipsorum Jacobi & Petri & fratrum capiendas exponimus quibuscumque fidelibus, detinendas & custodiendas diligenter, quousque per dictam Sedem aliud fuerit ordinatum, &c. [Incussæ etiam pœnæ à Pontifice præcipuis Jacobi & Petri ex Cardinalium administris & aliis qui in ipsorum post conflatum schisma obsequiis perstitissent: tum vetitum laicis vel ecclesiasticis religiosisve, ne iis præstanda Cardinalibus officia deferant. Columnensis etiam familiæ clientes sacramenti cujusvis vel obsequii clientelaris religione soluti, omnesque cum iis initæ pactiones rescissæ.] Actum Romæ in basilica supradicta, nimirum S. Petri, in die Ascensionis Domini, Pontificatûs nostri anno III.