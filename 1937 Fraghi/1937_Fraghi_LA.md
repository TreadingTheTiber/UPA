## b) Homo constituitur membrum Ecclesiae per baptismum validum

*S. Robertus Bellarminus* tenet sufficere baptismum putative validum ad hoc ut quis membrum Ecclesiae fiat : « Respondeo ad hoc ut aliquis sit de corpore Ecclesiae non requiri characterem, sed externum baptismum, nec externum baptismum requiri ut quis censeatur et sit de Ecclesia, sed tantum ut admittatur... Unde Innocentius III... iudicavit presbyterum non baptizatum vere fuisse in Ecclesia, et iussit pro eius anima offerri sacrificium, ut pro aliis fidelibus » [^1].

Cum *S. Roberto Bellarmino* alii idem sentiunt, ut Wirceburgenses [^2], *Dominicus Palmieri* [^3], *C. Pesch* [^4], *Ant. Straub* [^5] ; sed fere unanimiter ab aliis hoc reicitur, et ipse *S. Bellarminus* non complete adhaerebat huic sententiae ; subiungit enim : « Posset et tamen etiam responderi et *melius*, eos qui non sunt baptizati.... esse de Ecclesia secundum apparentiam exteriorem tantum, id est putative, non vere » [^6].

Imprimis notandum est *S. Scripturam*, *Patres*, *Concilia*, cum loquuntur de incorporatione, loqui de baptismo simpliciter : ergo baptismum validum intelligere debemus. Nam in re tanti momenti contrarium probari deberet, non tantum simpliciter affirmari.

Revera actus invalidus est nullus, et semper talis erit. Ita matrimonium invalide contractum, nullum erit semper, etiamsi ab omnibus retineatur validum ; et si postea vitium detegatur, necessaria erit vel separatio coniugum vel sanatio in radice, vel renovatio ipsius matrimonii.

Adde quod per baptismum homo acquirit capacitatem ad bona socialia quae sunt in Ecclesia, praesertim ad sacramenta et ad participationem vitae spiritualis. Haec capacitas habetur proprie propter characterem. Clarum est per baptismum invalidum, nullum characterem imprimi : proinde neque ius acquirit homo ad illa bona. Unde, quia gratia non confertur et character non imprimitur, concludere debemus per baptismum invalidum non haberi incorporationem corpori mystico.

Auctoritas Innocentii III non infirmat nostrum assertum, quia ille Summus Pontifex non affirmat talem presbyterum fuisse membrum Ecclesiae, sed tantum dicit illum potuisse salvari « quia in Sanctae Matris Ecclesiae fide et Christi nominis confessione » mortuus erat ; per votum nempe, per desiderium pertinendi ad Ecclesiam potuit salvari [^7] ; et hoc est secundum quod superius diximus, nempe ut quis salutem consequi possit requiritur saltem votum implicitum pertinendi ad Ecclesiam : ergo ille presbyter potuit salvari quia habebat votum hoc explicitum.

Hic bene notandum est, ex hoc quod requiratur baptismus validus, non perire visibilitatem Ecclesiae.

Distintuere debemus inter visibilitatem et visibilitatem. Nos dum dicimus Ecclesiam esse visibilem nolumus affirmare hanc visibilitatem seu cognoscibilitatem extendi ad singula membra, ita ut error infallibiliter excludatur circa omnia et singula membra.

Ecclesia Christi notas certas habet quibus cognosci potest ut vera inter omnes alios similes coetus. Sed ex hoc non licet concludere omnia in Ecclesia esse visibilia. Ecclesia enim visibilis est tota, sed non secundum totum ; sicut homo visibilis dicendus est, quia quamquam habet partem invisibilem, haec tamen manifestatur per actus visibiles.

Insuper Ecclesia Christi constare debet membris valide baptizatis, quia Christus instituit baptismum ut medium aggregationis : ergo in Ecclesia plerique sunt certe et valide baptizati. Certitudo — ut apparet — non respicit individua membra, sed totum corpus : possibile est aliquod membrum non esse nonnisi apparenter christianum ; impossibile vero est totum corpus constitui ex non vere christianis, quia sic non haberetur amplius Ecclesia Christi.

Certitudo quae habetur circa visibilitatem seu cognoscibilitatem Ecclesiae Christi est certitudo omnino firma, certitudo fidei : altera quae respicit singula membra, est tantum moralis, excludens nempe prudens dubium, quae sufficiens est, hoc in casu, ad regulariter et ordinarie iudicandum de isto vel illo membro, quamvis, absolute loquando, possit accidere ut aliquis homo tantum apparenter sit membrum Ecclesiae.

Quapropter non est difficultas circa hoc, nisi forsan circa illos qui praesunt in Ecclesia.

In hac quaestione semper memoria tenendum est Ecclesiam esse societatem sepernaturalem cuius caput, dux, gubernator est Christus, qui permittere nequit ut in Ecclesia plerique sint invalide baptizati, aut plerique sacerdotes careant potestate ordinis ; hoc a fortiori dicimus de Episcopis. Circa hos S. Robertus Bellarminus habet : « ...dico in Episcopis duo considerari. Primo quod locum Christi teneant.... Secundo quod habeant potestatem ordinis et iurisdictionis. Si primo modo considerentur, certi sumus certitudine infallibili quod isti quos videmus, sint veri Episcopi et Pastores nostri. Nam ad hoc non requiritur nec fides, nec character ordinis, nec legitima electio, sed solum ut habeantur pro talibus ab Ecclesia.... Si secundo modo considerentur, non habemus certitudinem nisi moralem, quod isti sint vere Episcopi, quamquam certum est certitudine infallibili quod aliqui saltem sint veri, alioquin Deus Ecclesiam deseruisset : sed ad hoc ut teneamus Ecclesiam certam et conspicuam, quantum ad capita et membra, sufficit prima consideratio » [^8].

De Summo Pontifice autem minime potest admitti aliquem invalide baptizatum, ascendere posse ad Cathedram Romanam : mens nostra neque cogitare hoc potest : Iesus est enim qui Ecclesiam suam adsistit usque ad finem mundi. « Nam — dicit Card. Billot — ad infallibilem Dei providentiam pertinebit procurare ut nulli falso capiti integra adhaereat Ecclesia, et ex consequenti ut nemo recipiatur in pontificem summum qui non habeat omnes membri conditiones » [^9].

[^1]: {org. 1} *De Eccles. milit.*, III, c. 10.

[^2]: {org. 2} Cf. HENR. KILBER, *De principiis theologicis* (1852) n. 93.

[^3]: {org. 3} *De Romano Pontifice, cum proleg. de Ecclesia*, p. 45.

[^4]: {org. 4} *Instit. propaed.*, n. 329.

[^5]: {org. 5} *De Ecclesia Christi*, n. 1304-1308.

[^6]: {org. 6} Op. cit., III, c. 4.

[^7]: {org. 1} Cf. Epist. « *Apostolicam Sedem* » ad Episcopum Cremonensem ; DENZIN.-BANNW., 388.

[^8]: {org. 1} *De Eccl. milit.*, III, c. 10.

[^9]: {org. 2} Cf. Card. BILLOT, *De Ecclesia Christi*, p. 279.