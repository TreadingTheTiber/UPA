## ยง. IV.

*Utrum sit fide divina credibile, Clementem IX. esse verum Pontificem, & Concilium Tridentinum fuisse legitimum.*

**157.** Non est sermo de Pontifice, de cujus electione, num legitima fuerit, potest prudenter formidari; sed est sermo de illo, de cujus legitima electione, & universali acceptatione tam parum potest prudenter dubitari aut formidari, quam parum potest prudenter formidari ab homine litterato, utrum aliquando Romae exstiterit Cicero.

Prima sententia negat, id posse fide divina credi: idemque docet de Concilijs, non posse credi fide divina, ea fuisse legitima & legitime confirmata, quae a tota Ecclesia pro talibus sine contradictione habentur, & quorum definitionibus nemo audet contradicere. Ita Turrecremata, primus Generalis Inquisitor in Hispania, Cajetanus, Canus, Cordubensis, & plures alij apud Castro Palao.

Secunda sententia, meo iudicio verissima, communique fidelium sensui consentanea, affirmat. Ita, quantum scio, omnes impressi auctores Societatis.

Probari solet haec sententia primo, auctoritate Martini V. qui in Bulla relata in Concilio Constantiensi, statuit, ut ab Haereticis, qui Ecclesiae Catholicae reconciliari volunt, primum omnium exigatur, ut credant, Papam canonice electum, qui pro tempore fuerit (nomine eius expresso, v.g. Clementem IX.) esse successorem Petri, & habere supremam potestatem in Ecclesia Dei. In qua constitutione supponit Pontifex esse obiectum fidei divinae, Clementem IX. hoc Anno quo haec scribo, 1668. sedentem, esse Successorem S. Petri.

**158.** Respondent aliqui, illam Constitutionem non exigere fidem absolutam, sed virtualiter conditionatam, nempe, si talis Pontifex sit canonice electus. Haec tamen responsio non videtur plane satisfacere. Si enim ab haereticis tantum exigebatur, ut in genere crederent Papam esse Successorem Petri, ex hypothesi quod sit legitime electus, quid erat exigere, cur adderetur nomen singulare? hoc sane videtur consulto additum, ad praecludendas fraudes & dolos, quibus alioquin intentio Pontificis eludi posset. Fingamus enim quod ille Pontifex ab haereticis reversis nominatus postmodum approbasset aliquod Concilium, vel cum Concilio aliquid definivisset, haeretici illi vi suae professionis factae non fuissent obligati credere absolute huiusmodi articulos, sed tantum conditionate, nempe, si concilium sit a Papa legitime electo confirmatum. potuissent deinde facile excogitare modum impugnandi electionem, prout defacto plurium Pontificum electiones quasi iniquas, Simoniacas &c. infestant. quibus omnibus inconvenientiis occurritur, si compellantur credere absolute, hunc numero Papam esse successorem Petri, sicut compelluntur absolute credere, Vicariatum esse a Christo institutum.

**159.** Probari solet 2. Si non est de fide, Clementem IX. esse verum Pontificem (& sic de aliis praedecessoribus) poterimus formidare licite, ne eius definitiones fallant, ex defectu assistentiae Spiritus S. quae tamen Petro eiusque successoribus, non utique fictis & apparentibus, sed veris & legitimis, promissa est, & sic cum totius Ecclesiae confusione & periculo discordiae, poterunt omnia Pontificum Decreta admittere formidinem; adeoque nec agnoscetur obligatio credendi quae in Conciliis definita sunt, sicque tandem evertetur Fidei Regula & Iudex Controversiarum.

Respondent aliqui, assensum fidei divinae, quem praebere debemus Pontificiis decretis, non requirere, ut fide divina credatur esse verus Pontifex, a quo illa decreta procedunt; nam etiamsi pseudopapa, habitus ab Ecclesia pro legitimo, est infallibilis, Deo nimirum in Bonum Ecclesiae supplente defectum, ut docet Lessius lib. 2. de Iust. c. 30. dub. 15. n. 146. & Tanner, ac proinde nullum periculum erit, ne Pontificum decreta in dubium vocentur.

Haec tamen responsio sufficiens non est. Deberent adversarij adferre Testimonia Scripturae, quibus promittatur Pseudopapae illa infallibilis Assistentia Spiritus Sancti. Quodsi afferant illa, quibus jubetur audire Ecclesiam, & quibus promittitur Ecclesiae, quod nunquam in errorem cadet, utpote Columna & firmamentum veritatis, & inde velint colligere, ad providentiam Dei spectare, ut etiam Pseudopapam & pseudoconcilium ita gubernet, ne inducant totam Ecclesiam in errorem, ego meliori jure dicam, & ex illis locis colligam, & quidem magis consentanee verbis, ad providentiam Dei spectare, non permittere, ut Ecclesia tota erret circa Papam, recipiendo ut legitimum, qui ratione impedimenti occulti sit incapax, qualis esset, non Baptizatus. An non haec providentia potius decet Deum, quam ut permittat aliquem a tota Ecclesia ut Christi vicarium & Caput Ecclesiae visibile coli, qui quidem talis revera non sit, habeat tamen assistentiae extraordinariae privilegium? Quando enim Petro dictum est: *Super hanc Petram aedificabo Ecclesiam meam*: omnes Catholici fatentur, promissionem factam esse Petro & Successoribus ejus: Adversarij volunt, promissionem etiam se extendere ad Pseudosuccessorem: hoc, inquam, vim infert textui, primo quia successor putativus non est simpliciter & absolute successor, sicut homo pictus aut putativus, v.g. monstrum, non est simpliciter homo. Secundo, quia hocipso quod Christus promiserit, Ecclesiam suam fundandam esse supra Successores Petri, promisit etiam, se semper de successore provisurum: quis autem dicat, putativum successorem esse opus divinae providentiae?

Confirmatur exemplo simili. Si Deus promitteret Imperatori vel Regi perpetuitatem Imperij aut Regni his verbis: *Super te & tuos posteros stabiliabo Imperium* aut Regnum: quis auderet aut posset prudenter ambigere, quin Deus duo promitteret? primum, quod semper sint futuri veri posteri: secundum, quod ex illis unus sit Imperio praefuturus? quis diceret, satisfacturum Deum promissioni, si fieri permitteret, ut per imposturam infans supponeretur acsi esset ex posteris Imperatoris, & deinde Imperium perciperet? A pari modo, quando Deus Petro promisit, quod super ipsum & Successores ejus vellet fundare Ecclesiam suam, & assistere ne errent; profecto duo censendus est promisisse: primum, quod non permittet deesse in Ecclesia Successorem verum Petri, saltem pro eo tempore, quo est necessitas aliquid definiendi. Secundum: quod tali Successori velit assistere.

**160.** Probatur nunc Conclusio ex principijs supra positis & probatis. Illud est objectum fide divina credibile quod Deus intendit ut credatur in particulari, quando aliquid revelavit in genere: atqui quando Deus revelavit in genere suam Ecclesiam esse gubernandam per definitiones & decreta a Petro & Successoribus ejus tanquam Vicariis suis, intendit, ut crederetur in particulari, illum esse successorem Petri, quem tota Ecclesia pro tali sine contradictione reciperet, & qui non nisi per schisma repudiari posset, qualis est hodie Clemens IX. ergo vera est conclusio. Major superius declarata est. Minor probatur. Motivum & causa instituendi in Ecclesia Vicariatum Christi, fuit, ut haberemus certam, externam & sensibilem Regulam, & Judicem Controversiarum in rebus fidei: atqui haec intentio frustraretur, si non crederetur in particulari eum esse legitimum Papam, qui ab omnibus agnosceretur habere potestatem definiendi & gubernandi Ecclesiam; impossibile enim est, nos ejus definitiones credere, nisi credamus eas esse propositas nomine Christi: atqui non essent propositae nomine Christi, si is qui proponit non est verus Vicarius Christi, non enim loqueretur nomine Christi, sed falso putaretur loqui. Ergo &c.

Confirmatur. Quando Christus revelavit, se velle per suum Vicarium judicare Controversias Fidei, voluit quoque ut hoc modo credi, quo modo potest nobis Vicarius esse Judex & Regula: atqui non potest nobis Vicarius Christi esse Judex & Regula, si consideretur solum in genere aut specie, & non in particulari: ergo voluit credi in particulari aliquem certum Vicarium & Judicem. atqui non alium, quam illum, quem ut talem tota veneratur Ecclesia. Ergo &c.

**161.** Confirmatur iterum a simili. Quando Deus Ecclesiae revelavit, quatuor Evangelia esse Scripturam Canonicam; tunc immediate & formaliter non revelavit, Evangelia impressa, quae nos in manibus habemus, eo contextu quo impressa sunt, esse Verbum Dei; & carere omni additamento, aut detractione, vel corruptela notabili: haec inquam Deus non revelavit formaliter & immediate, sed hoc deducitur tanquam Conclusio Theologica ex una revelata, & ex morali certitudine, hoc modo. Liber Evangeliorum traditus Ecclesiae ab Apostolis, est Verbum Dei. Sed Liber Evangeliorum quem in manibus habemus, est sine corruptela notabili ille ipse liber qui traditus est Ecclesiae ab Apostolis: ergo est Verbum Dei, seu Scriptura Canonica. Quaero nunc ex adversariis, an objectum hujus Conclusionis, non quidem ut deductum, sed ut explicatum, sit fide divina credibile? Non negabunt: alioquin nullus determinatus textus in toto Evangelio (& eadem est ratio de aliis Scripturis Canonicis) esset fide divina credibilis: ergo est de fide credibilis quivis textus particularis, non pare conditionate, *si non sit corruptus*, sed absolute: ergo Deus revelando, in genere intendit fidem in particulari: & nihil aliud: ergo a pari, quod non intendit, ut crederetur. Quaero ulterius, unde adversarii colligant, Deum sic intendisse? sane ex nullo alio capite, quam quia Deus voluit penes nos existere & asseruari Verbum Dei incorruptum ad nostram in fide instructionem : ad hoc autem non sufficeret credere praecise, Evangeliorum librum esse Canonicum, si non sit corruptus : sed debet credi absolute : adeoque Deus voluit hocipsum credi, quod est : *non esse corruptum*. & sic certitudo illa moralis est complementum locutionis divinae, & qua tale assumit certitudinem quasi metaphysicam per denominationem extrinsecam a conjunctione cum revelatione generali.

Pari modo philosophandum est de Summo Pontifice, qui est constitutus Interpres Verbi Dei, nempe dicendum est, Deum revelasse quidem in genere, suam Ecclesiam gubernandam esse per suum Vicarium, qui sit Judex Controversiarum fidei, voluisse tamen a nobis in particulari & absolute credi, illum esse suum Vicarium, qui pro tali fine contradictione agnoscitur: adeoque haec agnitio erit complementum illius revelationis pracisae generalis, & quasi confusae.

## ยง. V. Solvuntur Objectiones.

**162.** Objiciunt primo & principaliter. Illud non est objectum fide divina credibile, quod non est sufficienter revelatum. Sed Clementem IX. esse verum successorem Petri, non est sufficienter revelatum. Ergo &c. Minor probatur. Illud non est sufficienter revelatum, quod non connectitur cum revelatione generali, mediante certitudine tanta, quae sufficiat, ut singulare sine ulla prudenti formidine judicari possit contineri sub Generali : sed ita se res habet in casu nostro : ergo &c. Minor probatur. Ad hoc ut Clemens IX. sit verus successor Petri, debet esse Baptizatus : sed hoc non habetur ex sufficienti morali evidentia, prout de aliorum Infantium Baptismo supra dictum est : quia posset de tali Baptismo prudenter formidari. Ergo &c. R. Negando minorem, & paritatem inter certitudinem Baptismi Clementis IX. & aliorum infantum. Discrimen autem originaliter desumendum est ex eo, quod moralis certitudo, Clementem IX. esse Baptizatum, connectatur cum motivis credibilitatis, quod sit legitimus Papa. Itaque Baptismus Clementis IX. nobis aliter & certius innotescit, quam Baptismus alterius infantis ; Nam hujus certitudo desumitur unice ex Testimonio hominum, & ex bonitate ac sufficienti doctrina ministri, & saepe ex unius solius hominis testimonio, quae omnia admittunt prudentem formidinem, nec sunt digna creditu, quod Deus ea non permittat fallere. At vero Certitudo Baptismi Clementis Papae innotescit per hoc, quod Deus revelaverit suum Vicarium esse Judicem infallibilem fidei, & ea quae credenda proposuerit, esse credenda tanquam a Deo dicta : & quia hanc universalem revelationem voluit credi circa singularia, ut probavimus, idea tenemur credere Vicarium Christi in singulari tunc, quando habetur ea moralis certitudo, qua major requiri, & de via ordinaria haberi non potest; haec autem est, quando a tota Ecclesia (quam non est ullo modo probabile aut formidabile, posse Deum permittere errare circa caput suum visibile) pro Vicario agnoscitur: ergo quandocunque adest haec certitudo moralis, illa sufficit ad firmiter credendum, quod revelatio illa Generalis se extendat ad talem numero hominem, & quod ad Dei providentiam pertineat, non permittere, ut nos haec moralis certitudo fallat, estque complementum revelationis generalis haec universalis acceptatio. Ergo a primo ad ultimum, tametsi Baptismus Clementis spectati secundum suum esse privatum, non habeat eam certitudinem moralem, ut sit objectum fidei directum, nihilominus postquam habemus moralem certitudinem sufficientem ad hoc, ut credamus hunc hominem esse verum Christi Vicarium, hoc ipso indirecte & implicite ac consecutive habemus fundamentum sufficiens credendi, esse Baptizatum, quia Baptismus est jure divino requisitus.

Confirmatur a simili. Non est objectum fide divina credibile, nec fundatum in sufficienti morali certitudine, quod hic numero homo sit verus Sacerdos: si tamen contingeret, prout contigit non semel, ut in elevatione hostiae videremus Christum in specie humana, vel si videremus ex hostia a Judaeis puncta sanguinem effluere, teneremur hoc miraculo credere, illam hostiam esse consecratam, & sic indirecte simul crederemus, illum hominem esse verum Sacerdotem, qui illam hostiam consecravit.

**163.** Objiciunt 2. Ex nostra Conclusione sequitur, Schismaticos esse Haereticos: consequens est contra sensum communem. Schismatici enim non dicuntur peccare contra fidem, sed solum contra charitatem, utpote scindentes unitatem inter fideles. Sequela probatur. Quia Schismatici dicuntur, qui licet in genere credant, Papam esse Vicarium Christi, negant tamen hunc hominem in particulari esse Papam legitime electum: atqui secundum nos hoc est objectum fidei, & omnis qui negat aliquod objectum fidei, est haereticus. 2. Negando sequelam. Ad haeresin formalem enim duo requiruntur. primum, ut objectum fide divina credibile sufficienter applicetur, ita ut cognoscatur obligatio credendi. Secundum, ut possit in foro externo probari dissensus, & sufficiens applicatio: utrumque apud Schismaticos plerumque deest. Nam imprimis propter auctoritatem contrariae opinionis, & insufficientem penetrationem nostrorum fundamentorum, non applicatur illis objectum ita, ut nascatur obligatio credendi: unde licet objectum sit fide divina credibile speculative loquendo, hoc est, quia a parte rei substat divinae revelationi, attamen practice non est cuivis intellectui proxime credibile. Secundo: etiamsi illis applicaretur, & ideo dissentiendo peccarent contra fidem, non propterea essent censendi inter haereticos; non possunt enim Schismatici convinci de sufficienter applicatione, propter probabilitatem contrariae sententiae. Caeterum, saepe Schisma est conjunctum cum Haeresi, quia saepe Schismatici ita negant hunc esse Papam, quia negant, penes Ecclesiam Romanam esse Vicariatum. Immo omnes Schismaticos pertinaces crediderim posse esse suspectos de Haeresi.

**164.** Objici posset 3. Si nostra sententia vera est, sequitur perperam & frustra introducta esse impedimenta Juris humani ad irritandam electionem, etiam quando sunt occulta. v. g. si electio sit Simoniaca, vel non habens debitum numerum suffragiorum, nempe duas tertias &c. consequens est absurdum: ergo &c. Sequela probatur. Nam juxta nostram sententiam pertinet ad divinam providentiam, non permittere fieri electionem irritam cum tali impedimento. econtra illae leges supponunt posse fieri talem electionem, quam illae leges irritant. Quodsi ergo hae leges possunt irritare electionem factam cum impedimento occulto, taliter electus erit tantum Pontifex apparens, etiamsi postmodum a tota Ecclesia acceptur, quia juxta regulam juris, quod ab initio vitiosum est, tractu temporis non convalescit.

Respondet recte Card. Pallav. n. 141. illas leges nec habere, nec posse habere locum, nec intelligendas esse nisi de prima electione quam faciunt Cardinales, per quam electionem non redditur adhuc fide certum, quod electus sit verus Pontifex. At vero, (inquit citatus Cardin.) licet illa electio ex occulto impedimento fuisset irrita, adhuc sequeretur alia electio, nullo jure positivo irritabilis, quam facit tota Ecclesia, acceptando illum hominem pro vero Pontifice. haec enim acceptatio licet moveatur ex errore praecedente, non est tamen conditionata sed absoluta. Melius quippe est, Ecclesiam habere pro vero Pontifice aliquem, qui fuerit invalide electus, quam ignoranter carere vero Pontifice, & eum pro tali venerari, qui reipsa non sit.

**165.** Dicendum proinde est in casu quo electores ordinarij elegissent aliquem habentem impedimentum irritans juris humani, penes totam Ecclesiam esse potestatem providendi sibi de capite legitimo, supplendo omnes Juris defectus, ne maneat acephala: censetur autem eligere eum quem acceptat. Hanc potestatem eligendi quasi secundo per acceptationem, supplendo omnes juris defectus, esse penes Ecclesiam, convincunt imprimis argumentis allatis pro Conclusione. Deinde declaratur dupliciter. Primo a paritate. Si enim ob incommodum simile, nempe, ne Dominia rerum essent incerta, jure civili, immo in quibusdam casibus etiam jure gentium, & naturali, introductus est modus acquirendi per Usucapionem (seu Praescriptionem, cujus beneficio, dependenter ab errore, fit alicujus rei Dominus ille, qui antea non erat Dominus; multo magis expedit, non esse in incerto auctoritatem divini Vicarii: atque adeo de jure divino & naturali est, ut, quicunque bona fide acceptatur ab Ecclesia pro tali, evadat talis, etiamsi prius non fuisset. Secundo, id declaratur exemplo & ratione quae affertur in lege Barbarius ff. de Officio Praetorum. ubi habetur casus, quod servus fugitivus fuerit electus Praetor, cum tamen talis dignitatis ratione servitutis incapax esset: quare dubitatum est, an ejus acta valerent. Respondit Ulpianus contra Pomponium in haec verba, (quae deinde vim legis acceperunt) *Et verum puto, nihil eorum reprobari: hoc enim humanius est: cum etiam potuerit populus Romanus servo decernere hanc potestatem. sed etsi scivisset servum esse, liberum effecisset.* Quod jus multo magis in Imperatore (nos dicimus in Pontifice Maximo) observandum est.

Dices. Ecclesia Acephala non potest dispensare in Constitutionibus praeteriti Pontificis.

Respondeo. Hanc non esse dispensationem, quia nulla constitutio inductiva impedimentorum extenditur aut extendi potest ad talem casum, quo tale impedimentum non prodesset, sed obesset, dum esset in caussa, ut haberetur pro vero Vicario, qui tantum esset existimatus, & per consequens, ejus acta valerent, nec definitiones tenerent. Est autem contra essentiam legis, esse per se nocivam.

**166.** Notatu dignum est, quod hic tradit Esparza, quod tunc primum incipiat esse de fide, hunc numero hominem pro tempore electum, esse verum ac legitimum Pontificem, quando tota aut fere tota multitudo fidelium conspicitur uniformiter assentiri legitimitati electionis, aut jam tot ac tales assentire, ut prudenter dubitari non possit, quin reliqui in eandem sententiam ituri sint, inspectis circumstantiis quae in loco proximo electioni innotescunt. Haec doctrina verissima est, & favet sententiae communi, asserenti, ad actum fidei divinae & supernaturalis non requiri, ut motiva credibilitatis quibus innitur, contineant aliquid inattingibile ab actu naturali. Nam cum illa acceptatio seu consensus fidelium fiat successive, per partes ejusdem omnino rationis, & possit assensus omnium fidelium totius Italiae vel Hispaniae attingi actu naturali, est plane irrationabile dicere, quod deinde accedente consensu Galliae, Germaniae, Poloniae, & sic paulatim deinceps reliquorum regnorum, superaddatur aliquid inattingibile per actum naturalem, & tamen motivum adaequatum credibilitatis consistit in aggregato ex istis consensibus, etiam in sententia eorum, qui in rusticis ponunt aliquod discerniculum velut Cynosuram ad quam examinetur locutio parochi. Ergo falsum est fundamentum horum AA. quod motiva credibilitatis non possint attingi actu naturali. de quo pluribus intra.

Ulterius ex eadem doctrina colligo, ad motiva credibilitatis sufficere, quod prudenter dubitari non possit, ea esse connexa cum divina revelatione, nec opus esse, ut judicentur per nullam potentiam Dei posse poni, quin habeant talem connexionem, sed esse metaphysicam necessitatem hujus connexionis, prout ijdem AA. supponunt. Probatur. Nam hoc quod est: *Non posse prudenter dubitari, quin etiam reliqui sint consensuri*: non infert metaphysicam necessitatem futuri hujusmodi consensus, & bene posset stare cum hoc, quod alij deinde contradicerent electioni. Declaratur in exemplo. Defacto pro Immaculata Conceptione Beatissimae Virginis, tantus exstat fidelium sensus & consensus, ut prudenter dubitari non possit, tandem aliquando fore ut tota Ecclesia consentiat: (vel si hoc negas, idem negabo tibi in casu electionis) & tamen hinc non nascitur obligatio judicandi, quod consensus defacto existens habeat metaphysicam connexionem cum revelatione Dei, aut consensu futuro totius Ecclesiae, cum necdum sit obligatio fidei circa hoc privilegium B. Virginis. sicut ergo hic tam amplus fidelium consensus potest attingi actu naturali, poterit etiam attingi consensus in electum Pontificem, quoad eam amplitudinem quam sufficere ad actum fidei docuit P. Esparza. Uno verbo. P. Esparza dum excludit solam dubitationem prudentem, tacite fatetur, quod illa motiva credibilitatis admittant formidinem imprudentem : ergo jam debet fateri, non esse talia, quae fundent actum fidei, incomposibilem cum omni etiam imprudente formidine; quia non fundant judicium dicens: *dignum est credere, quod tantus consensus non possit per ullam potentiam existere, quin post se trahat consensum totius Ecclesiae.* quod tamen judicium exclusivum omnis formidinis requirunt aliqui, ad omnem actum fidei, sed male, ut ex sequenti capite constabit.