## DUBIUM II.

*An supposita legitima electione Summi Pontificis, sit de fide immediate, hanc personam in particulari, v. g. Innocentium XI, esse Summum Ecclesiae Pontificem.*

Ex dictis in dub. praeced. habemus, pertinere ad Romanum Episcopum, et Summum Ecclesiae Pastorem decidere ex Cathedra controversias fidei, et difinire quid sit credendum, ac subinde Fidei Symbolum ordinare, quod intenderat D. Thom. *in hoc art. 10.* Sed quia hujusmodi definitiones non emanant a Pontifice in communi, in confuso, aut disjunctive sumpto, sed a Pontifice determinate existente, non multum pro his controversiis decidendis referret resolutio catholica dubio antecedenti praejacta, nisi ulterius resolvamus, an eadem fide, qua credimus Petri successorem, seu Romanum Episcopum esse Summum Ecclesiae Pontificem, debeamus credere, quod hic homo determinate, v. g. Innocentius XI, qui feliciter regnat, sit Summus Ecclesiae Pontifex; quod proinde oportet immediate examinare. Sed ut termini in titulo positi recte intelligantur, oportet aliqua praesupponere.

### § I. *Explicatur status controversiae.*

**23.** Non omnis electio hominis in Pontificem est legitima, sed ea tantum, quam legitimam esse approbat, et acceptat Ecclesia. Nam ut, interim alias conditiones legitimae hujus electionis omittamus, debet fieri libere, hoc est absque metu cadente in constantem virum, ut statuit Concil. Constantiense *sess.* 39, et absque simonia, ut decrevit Julius II, in constitutione quae incipit *Cum tam divino*. Ubi autem ob defectum harum, aut illarum conditionum Ecclesia suam acceptationem, et approbationem suspendit, electio hominis in Pontificem vel nulla est, vel saltem dubia, et non habetur ut certo legitima. Nec oppositum docet Sixtus V. *in sua constit*. 50, ubi loquens de Cardinalibus expresse significare videtur, Spiritum sanctum eis assistere, ut nunquam in negotio electionis errent : « In illa, *inquit*, sacra electione « censendi sunt vere Interpretes, atque in« ternuntii voluntatis divinae, cujus spiritu « sicut universum Ecclesia corpus sancti« ficatur, et regitur, ita maxime hoc totum « ejusmodi electionis opus ejusdem afflatu « et instinctu absolvi certissimum est. » Sed ut diximus, non docet oppositum : tum quia, ut observavit Joan. a S. Thom. infra referendus, Sixtus non loquitur definitive, sed enarrative ad extollendam Cardinalium dignitatem. Tum quia loquitur de electione absoluta, atque ideo perfecta, et legitima; sed non negat, quod aliqua possit esse illegitima, et dubia. Et quia ubi constat electionem Pontificis nullam esse, aut rationabile dubium circa ejus validitatem in Ecclesia suboritur, nemo sanae mentis dicet teneri fideles credere, quod electus sit Summus Pontifex; propterea casus praesentis dubii restringitur ad hypothesin, quod electio sit legitima, idque significamus illis tituli verbis, *supposita legitima electione*, etc.

**24.** Fit autem Pontificis electio a Cardinalibus, qui quantum ad hoc munus sunt repraesentative tota Ecclesia, quae ipsis dedit potestatem eligendi, et declarandi electum : sicut Episcopi congregati in Concilio generali sub Pontifice repraesentant totam Ecclesiam. Adest tamen discrimen notabile inter hoc exemplum, et rem praesentem, quod ea quae Episcopi in Concilio resolvunt circa difficultates in rebus fidei, non habent perfectum robur antequam confirmentur a Papa; electio autem a Cardinalibus facta non pendet a Pontifice electo, sed ultimum robur accipit ex communi acceptatione Ecclesiae, quam ipsi repraesentant. Quamobrem ubi dubium oritur circa validitatem electionis, ipsa Ecclesia corrigere potest electionem, aut electiones a Cardinalibus factas, ut declaravit Concilium Constantiense *sess*. 41, immo et practica id nam vel abrogantibus, vel depositis tribus existimatis Pontificibus, Greg. XII, Benedicto XIII et Joan. XXIII, qui a diversis Cardinalium factionibus electi schisma continuabant, elegit Mart. V, ut constat ex sessione citata. Licet enim Concilium universale acephalum nequeat ultimo diffinire res fidei, sed debeat expectare confirmationem capitis, nempe Summi Pontificis: habet tamen potestatem eligendi caput, et potest se alicui subjicere eligendo, aut declarando aliquem esse legitimum, et Summum ipsius Ecclesiae Pontificem. In hoc quippe eventu non adest recursus ad Pontificem, quia vel non est, vel est dubius ante determinationem, et acceptationem Ecclesiae; quocirca ipsi Ecclesiae munus istud incumbit. Quod perfecte absolvitur, cum electus consentit in electionem acceptando Pontificatum; tunc quippe adest mutuus consensus mutuo se corroborans, perficiturque matrimonium spirituale inter Ecclesiam et Papam; inter membra, et caput; inter oves, et pastorem. Unde satis liquet, quod per ly *supposita legitima electione*, significemus electionem legitime factam, et de qua non datur in Ecclesia dubium, sed est quasi in pacifica possessione sui valoris.

**25.** Pro aliorum vero terminorum intelligentia observandum est, dupliciter posse aliquam propositionem esse de fide: uno modo immediate, quando nimirum ei debemus assentiri per assensum a fide elicitum, quod accidit cum propositio est a Deo immediate revelata, vel seorsim, vel in aliqua universali: et ita se habet haec veritas, *Christus est homo*. Altero modo quando propositio non est revelata a Deo, deducitur tamen necessario ex alia a Deo revelata, in qua includitur tanquam effectus in causa; et huic propositioni non assentimur per fidem, sed per Theologiam: et ita se habet haec veritas, *Christus est risibilis*. Quam distinctionem late expendimus, et explicuimus disp. 1, dub. 4. Ex hac autem differentia oritur, quod dissentire propositioni, quae immediate est de fide, sit haeresis; dissentire autem propositioni, quae solum mediate est de fide, non sit haeresis, sed error in fide, juxta communem Theologorum censuram, de qua infra disp. 9, dub. 4, § 2. Cum ergo in titulo inquirimus, an sit *de fide immediate, etc.* non qualemcumque assensum investigamus, sed illum qui a virtute fidei eliciatur, et debitus sit objecto a Deo immediate revelato, et in hoc stat cardo difficultatis: quod enim haec materia aliquo modo ad fidem pertineat, facile omnes Catholici admittunt, cum oppositam doctrinam ab aliqua censura non liberent.

**26.** Sed ulterius observa, haec duo longe differre: *Haec propositio est de fide*: et, *De fide est hanc propositionem esse de fide*. Cum enim ad hoc, ut aliqua propositio sit de fide, requiratur inter alia, quod Ecclesia diffinitio non liquido constet, nec satis omnibus innotescat, sed sub aliquo dubio relinquatur, utrum propositio sit diffinita, necne? Et tunc licet propositio sit in se de fide, pluresque diffinitionem Ecclesiae penetrantes ei assentiantur per fidem; nihilominus de fide non est eam esse de fide, quocirca fieri potest, ut aliqui fideles ei assensum fidei non praestent. Et hinc procedit, quod inter Theologos controverti soleat circa certitudinem alicujus propositionis, et circa qualitatem censurae, quam doctrina contraria meretur. Verbi gratia haec propositio, *Christus habet duas voluntates*, non utcumque est diffinita ab Ecclesia, sed adeo manifeste, ut non solum ipsa sit de fide, sed etiam de fide sit, quod est de fide: et non solum esset haereticus, qui eam negaret, sed etiam qui negaret eam esse de fide. Econtra vero licet Ecclesia forte jam diffinierit contra Pelagianos, et Massilienses, *efficaciam gratiae esse ab intrinseco, et non ab effectu*; quia tamen haec diffinitio non evidenter constat, non est de fide, quod praedicta propositio de fide sit, et ideo Sedes Apostolica praecepit, ne quis doctrinae contrariae censuram inureret; et qui negat praedictam propositionem esse de fide, non agit de facto contra fidem, nec haereticus est habendus.

Difficultas ergo praesentis dubii praecipue non est circa qualitatem certitudinis, qua tenendum est esse de fide immediate quod Papa nunc regnans sit Summus Ecclesiae Pontifex, an scilicet de fide sit, quod hoc est de fide immediate; id quippe supponit veritatem prioris propositionis, quae huic controversiae subjicitur. Sed praescindendo ab hac quasi reflexione, tota controversia in eo est, an de fide immediate sit, Papam nunc regnantem esse legitimum, et supremum Ecclesiae Pontificem, quidquid sit de certitudine partis affirmantis, et de censura partis oppositae. Et in hoc sensu tractabimus absolute difficultatem. Sed nec extra rem erit, si prius videamus, an de fide sit, esse de fide immediate, quod Papa nunc regnans sit Summus Pontifex, et consequenter an contrarium asserere sit haereticum. Ad quod Joannes a S. Thom. disp. 8, art. 2, in resp. ad 1. ult. et Suarez disp. 10, sect. 5, in solut. 2 ad 4. cum aliis affirmative respondent. Quorum resolutio potest (relictis aliis fundamentis a nobis infra expendendis) confirmari ex eo, quo *huic sententiae (inquit Petrus Hurtado disp. 37, sect. 2.,) multum roboris dedit Clemens VIII, carcerans nonnullos Doctores, quod oppositum censuerint, eosque jubens Romam adire rationem redditurus illius sententiae, quae illi Sedi visa fuit digna supplicio.* Qui autem hi fuerint, insinuat Bonaspei *disp. 4, dub. 5, n. 62,* idemque apertius tradit Jacobus August. Thuanus *tom. 3 historiar. sui temporis, lib. 131, anno 1604, pag. 1015,* ad quos lectorem remittimus.

**27.** Historia autem haec, et in illos Doctores animadversio non videtur evincere, quod de fide sit illa propositio, nempe: *De fide immediate est, Papam nunc regnantem esse summum, et legitimum Ecclesiae Pontificem,* et quod negatio hujus assertionis sit haeretica. Tum quia ut Clemens justissime praedictos Doctores puniret, opus non erat, quod eorum doctrina esset haeretica, et immediate contraria fidei; sufficiebat enim esse vel temerariam, vel scandalosam, vel erroneam; praecipue si eo fine pervalgaretur, ut quis posset declinare ultimam Pontificis sententiam in aliquo fidei negotio tunc imminentem. Tum etiam, quia forte praedicti Doctores non negabant eam propositionem cum modificatione illa *immediate,* sed absolute, et absque restrictione dicebant non esse de fide, quod Clemens esset Pontifex; et consequenter docebant oppositam assertionem nec esse haereticam, neque erroneam: unde non infertur, quod eandem animadversionem mereatur, qui cum moderatione, et restrictione affirmat non esse de fide immediate, Papam nunc regnantem esse legitimum, et supremum Ecclesiae Pontificem; nam adhuc concedit id esse de fide saltem mediate, et oppositum esse erroneum, aut alia censura dignum. Tum praeterea, quia forte justissimam Clementis indignationem non commovit ea assertio praecisive, seu divisive sumpta, sed complexive ad alias assertiones, ut significat Thuanus *loco citat.* Unde non sequitur, quod Clemens eandem indignationem conciperet adversus eos, qui praecise assererent non esse immediate de fide ipsum esse Summum Pontificem.

**28.** Quocirca dum Ecclesia id non diffinit, censemus hanc modalem, *De fide immediate est, quod Innocentius XI est Summus Pontifex,* non esse de fide; et illum, qui eam negaret, non esse haereticum. Movemur praecipue, quia videmus viros Catholicos, sapientissimos, et acerrimos Pontificiae dignitatis vindices negare, quod sit de fide, saltem immediate, illum hominem, qui pro tempore Pontificatum gerit, esse legitimum, et Summum Ecclesiae Pontificem. Idque ante, et post Clementis tempora, praecedenti saeculo, et in praesenti. Et tamen non videmus, quod Summus Pontifex, aut sanctum Inquisitionis Tribunal in eos animadverterit, aut subjecerit spongiae eorum scripta. Quod incredibile apparet, si praedictorum virorum assertio esset haeretica. Et quia aliqui Authores ita alios exponunt, ut non videantur oppositum docuisse, et sic tandem evincant negantem reflexam supra positam esse haereticam, placuit aliquorum verba transcribere, ut censeat prudens Lector, qualem habuerint in hac difficultate opinionem.

Turrecremata *lib. 4, Summae, part. 2, cap. 9, in fine*, ait: « Octavum genus distingui potest earum veritatum, quae etsi absolute catholicae non sunt, sunt nihilominus catholicam veritatem sapientes; sunt enim catholicis veritatibus propinquae. Unde veritas sapiens catholicam veritatem potest sic diffiniri: Veritas sapiens catholicam veritatem, sive fidem ex consequenti, est illa, quae adjuncta sibi aliqua alia veritate ad fidem non pertinente, sed nihilominus quae rationabiliter negari non potest, fiet veritas catholica. Exempli gratia, quia nunc in Apostolica dignitate sedet Magister Thomas de Sarzana, ista, Thomas de Sarzana est Papa, est propositio sapiens veritatem catholicam, etc. » Et licet motivum, quod statim extendit, plus aliquid concludere videatur; nihilominus non intendit, nisi praedictam propositionem esse de fide mediate, et ex consequenti per modum conclusionis theologicae, ut constat ex verbis relatis.

Cajetanus *2, 2, quaest. 1, art. 3 ad 4*, impugnans quosdam asserentes, quod hostia, quae adoranda offertur in Ecclesia, non est adoranda absolute, sed sub conditione, si est consecrata, inquit: « Manifeste adoramus summum Pontificem absolute, et similiter alios Episcopos. Et tamen secundum istorum timorem sub conditione essent venerandi, quia quis scit si iste fuit baptizatus? et si ille, qui baptizavit eum, habuit intentionem conferendi Sacramentum Baptismi? » Ubi supponit, quod defectu hujus conditionis, aut certitudinis circa illam, non pertinet ad fidem elicere assensum, quo credamus hunc hominem esse Summum Pontificem.

Castro *lib. 1, adversus haereses, cap. 9*, inquit: « Quamvis credere tenemur ex fide verum Christi successorem esse supremum totius Ecclesiae pastorem, non tamen tenemur eadem fide credere eorum quemlibet rite, et canonice fuisse electum. » Et hinc infert eum, qui id negaret, non esse haereticum, sed schismaticum.

Cano *lib. 6, de locis, cap. 8, in resp. ad 10, pag. nobis 236*, inquit: « Quod Pastor post Petrum a Christo in Ecclesia suffectus potestatem Petri ordinariam habeat, ac caetera privilegia propter Ecclesiam Petro concessa, ex Evangelio habetur. Quod vero ille, quem Christus mortuo Petro suffecit, Romanus fuerit Episcopus, e re gesta colligitur. » Idque declarat exemplo: « Quod Concilia, » inquit, « Nicaenum, Chalcedonense, Ephesinum, legitime fuerint coacta, ex divina revelatione non creditur; creditur tamen ex humana fide, et traditione historiae fide dignae. At haereticus erit, qui negabit earum Synodorum scita, atque decreta, non aliter ac si negaret Evangelium. » Sic discurrit erga certitudinem eorum, quae diffinit Pontifex, et plus aliquid concludit, quam ad praesentem controversiam desideratur.

Cordoba *lib. 1, quaest. 17, § 2*, postquam egit de propositionibus, quae sunt de fide, tractat de illa, quae sapit fidem, eamque ita diffinit: « Quae est de fide simul, et ex una alia, quae licet non sit de fide, tamen rationabiliter negari non potest, in bona consequentia necessaria potest inferri. » Affert exemplum: « Si diceretur, quod in hostia consecrata est Christus, aut quod illa est adoranda, utique est de fide. Sed dicere solum, quod in hostia, quae elevatur a Sacerdote, est Christus, aut quod illa est adoranda, sapit fidem, etc. » Tandem ultimum exemplum afferens concludit: « Beatus Gregorius fuit Papa: ergo omnis canonice electus est Papa. Vel e converso, Omnis canonice electus est Papa: ergo B. Gregor. fuit Papa. Patet utraque consequentia, quia fuit canonice electus, quod rationabiliter negari non potest, et non propter aliud quisquam est Papa. Et talis propositio sapiens fidem est etiam, et dicitur accedens, et pertinens « ad fidem. » Et infra § 8, postquam egerat de propositionibus haereticis, tractans de propositionibus, quae sapiunt haeresim, ponit haec exempla : *B. Gregorius non fuit Papa : in hostia, quae a Sacerdote celebrante elevatur, non est Christus.*

Bannez 2, 2, *quaest. 1, art. 10, dub. 2,* § *Quapropter, pag.* 142, ait : « Ad argumen- « tum principale possumus respondere « quarto, quod etiam post Summi Pontifi- « cis, et Concilii diffinitionem solum habe- « tur ex humana, prudenti, et evidenti « inquisitione, aut etiam ex infusa pruden- « tia, cui potest subesse falsum speculative, « quod hic est Summus Pontifex, et quod « hoc est Concilium rite congregatum, et « confirmatum. Nihilominus ipsa proposi- « tio sic definita est habenda certa secun- « dum fidem. » Et infra : « Dicimus quod « fides, et Spiritus sanctus immediate in- « clinant ad credendum hanc, quae nunc « dicitur Romana Ecclesia, esse veram, et « Catholicam Christi Ecclesiam, sive iste « homo singularis sit vere Pontifex Roma- « nus, sive non. Hoc enim pendet ex qui- « busdam circunstantiis, quae possunt de- « ficere, ut v. g. necesse est illum esse « baptizatum, et fortassis non est baptiza- « tus. » Et ulterius subdit : « Nunquam « tamen admittendum est, totam Ecclesiam « falli acceptando hujusmodi definitionem « Concilii, quin potius si tota Ecclesia ac- « ceptaverit, signum certissimum erit, « quod propositio definita vera est, et ad « fidem pertinet, etiamsi ille, qui habeba- « tur ut Summus Pontifex, non esset verus « Pontifex. Nihilominus omnibus supra « dictis non obstantibus, valde temerarium « esset, et scandalosum, si postquam Ec- « clesia acceptavit aliquem ut Summum « Pontificem, negaret aliquis illum esse « Summum Pontificem verum, nisi osten- « dere illum non esse baptizatum, etc. »

Malderus *in praes. art. 10, disp. 5,* cum sibi opposuisset hoc argumentum (et mutatis terminis est illudmet, quo Joan. a S. Thom. Suar. Ferre, et alii utuntur) : « Non est fidei hunc Pontificem esse verum « Pontificem : ergo nunquam ejus deter- « minationes erunt de fide, » ait : « Res- « pondeo ad solutionem istius argumenti, « non esse necessarium dicere, quod sit fi- « dei hunc Pontificem esse vero Pontifi- « cem. Si enim hoc esset necessarium, « etiam necessarium esset fateri, non tantum esse probabile, quod hoc sit fidei, sed esse certissimum; redibit enim alioqui eadem difficultas. Si enim solum sit probabile esse fidei, quod hic sit verus Pontifex, etiam dicetur, non nisi probabile futurum, quod de fide sit ejus diffinitio. Respondeo itaque potius negata consequentia. Ut enim sit fidei id, quod Papa determinat, non requiritur, ut sit fidei divina hunc, qui determinat, esse verum Pontificem; sed sufficit hoc esse certissimum. Est autem certissimum eum, quem universa Ecclesia pro Pontifice recipit, esse verum Pontificem. Hoc enim ad providentiam Dei pertinet impedire, ne in hujusmodi judicio fallatur Ecclesia. Frustra ergo novi homines, blasphemi quidam apostatae dubium movent de legitima electione Pontificum hujus aevi, quos sibi adversos experti sunt. Ab Ecclesia Catholica recepti extra hujus calomniae aleam sunt. Sufficere autem, quod omnino certum sit, etiamsi non fuerit fidei, probo: quia certitudo fidei pendet ex veracitate Dei id dicentis, quod creditur; Papa autem non facit novos articulos fidei, sed solum proponit Deum hoc, aut illud aliquando dixisse. Dictum autem est supra in illis, quae concurrunt ad propositionem, et credibilitatem fidei, non esse exigendam certitudinem per omnia aequalem certitudini fidei, sed sufficere credibilitatem fieri evidentem per ejusmodi argumenta, quae fallere quidem non possint, non tamen fide divina credantur. Hoc enim sufficit non solum ad infallibilitatem fidei, sed etiam ad obligationem, ita ut non credens haeresos, aut infidelitatis peccatum incurrat.

Arauxo *in praes. dub. 5, concl. 2*, ait: «Dico secundo, hunc Romanum Pontificem pro tempore existentem, v. g. Urbanum VIII, esse legitimum Christi Vicarium, et Petri successorem, est certum secundum fidem: non tamen immediate, sed solum mediate per modum conclusionis Theologicae.» Et rursus *concl. 3*, inquit: «Dico tertio, Urbanum VIII. v. g. esse legitimum Petri successorem, non est immediate de fide, sed tantum mediate, ad modum conclusionis Theologicae.» Quod probat, et tandem occurrens motivo, quo sententia contraria communiter probatur, ait: «Quemadmodum autem potest in naturalibus, et artificialibus effectus in perfectione, et nobilitate excedere instrumentum, atque conditionem; ita in nostro casu potest certitudo veritatum diffinitarum excedere instrumentum, et conditionem quoad certitudinem, quae de ipsis habetur. Qua ratione etiam in intellectualibus, in quo genere sunt assensus, de quibus fit sermo, assensus conclusionis scientificae praestantior est dispositione syllogistica in modo, et figura, a qua tamen per se ut a conditione dependet. Igitur quamvis de veritate, et electione legitima capitis diffinientis" (quod non se habet per modum rationis formalis assensus fidei, sed per modum conditionis regulantis credenda) "tantum habeatur certitudo theologica, optime potest de rebus diffinitis haberi formalis certitudo divinae fidei, ac proinde ex hoc capite non convincitur eandem, vel aequalem de veritate capitis in singulari, atque de veritate rei ab ipso diffinitae fore habendam certitudinem."

**29.** Denique ex Authoribus, qui nostram, et communem assertionem *num. 33* proponendam defendunt, Azor *lib 4, cap. 5, § In hac controversia*, docet probabile esse, quod negare hunc hominem, Clementem, aut Leonem esse legitimum Petri successorem, et Summum Pontificem, non est haereticum, sed erroneum, et scandalosum. Et Gonet, *in pres. disp. 4, art. 4, num. 117*, relata eorum sententia, qui docent id esse haereticum, addit: "Haec solutio probabilitate non caret. Communiter tamen alii respondent, quod ille qui negaret hunc numero Romanum Pontificem esse verum Papam, non haberetur pro haeretico, sed tantum pro schismatico: quia non constat inter omnes Catholicos id esse de fide, sed plures id negant existimantes morali tantum certitudine id constare."

**30.** Ex his gravium adeo Theologorum sententiis haud obscure videtur inferri primo, communem sententiam, quam statim propugnabimus, non esse adeo certam, ut sit de fide; nec sententiam oppositam adeo fidei repugnare, ut sit haeretica. Praesertim cum ejus patroni non absque omni apparentia argumentis contrariae sententiae occurrant, habeantque fundamenta non penitus debilia, sed quae plurimum negotii respondentibus facessere solent, ut ex dicendis § 3 constabit. Infertur *secundo*, parum credibile esse, quod Doctores illi, quorum *num*. 26 meminimus, ob hoc praecise incarcerati, aut puniti fuerint jussu Clementis VIII, quod negaverint esse de fide immediate, quod ipse Clemens esset legitimus Ecclesiae Pontifex. Hoc enim ante Clementem docuerant Turrecram, Cajet. Castro, Cano, Corduba, et Bannez, et post Clementem, et illorum Doctorum reprehensionem, affirmarunt Malderus, et Arauxo, quin in eos animadversum sit, vel eorum doctrina fuerit damnata. Alia ergo in illorum Doctorum punitione, et longe diversa causa intervenit, quam nec investigare libet, nec edere in publicum.

**31.** Infertur *tertio*, rationem illam, qua Suarez, et Joannes a S. Thom. probant sententiam communem, quamque post illos amplius expendunt Gonet, Ferre, et alii, esse parum efficacem, posseque in ipsos retorqueri. Est autem ejusmodi: « Impossibile est credere rem diffinitam a Pontifice, nisi credamus diffinitionem esse legitimam, procedereque proinde a legitimo Pontifice: sed tenemur credere per assensum immediate a fide elicitum rem ab hoc Pontifice diffinitam: ergo tenemur credere eodem assensu hunc hominem diffinientem esse legitimum Pontificem. » Potest enim eisdem propositionibus formari in hunc modum: « Impossibile est credere rem diffinitam a Pontifice, nisi credamus diffinitionem esse legitimam, ac subinde procedere a legitimo Pontifice: sed non tenemur credere per assensum immediate a fide elicitum hunc hominem diffinientem esse legitimum Pontificem: ergo non tenemur credere assensu fidei immediate res ab hoc Pontifice diffinitas. » Cum ergo consequentia sit legitima, et consequens sit haereticum, opus est quod aliqua ex praemissis sit falsa; sed non minor, siquidem ut ex hactenus dictis constat, Ecclesia hucusque non diffinivit, teneri homines ad praedictum assensum, et eum denegare non est haereticum: ergo major, quam Adversarii assumunt, est falsa, vel dubia.

Videatur Bellarminus apud Suarium disp. 5, sect. 8, num. 11, qui censet non solum verum Pontificem, sed etiam nec reputatum ab Ecclesia, posse errare in diffiniendo res fidei. Quod si verum est, enervat prorsus fundamentum horum Authorum; salvat enim infallibilem certitudinem fidei Ecclesiae, quidquid sit de certitudine erga legitimum Pontificem.

Ad haec, intimius se habet ad rem credendam Dei revelatio, quam Pontificis diffinitio; siquidem haec solum est conditio ad fidem catholicam, illa vero est motivum formale fidei; sed possibile est credere assensu fidei immediate rem a Deo revelatam, quin credatur revelatio, vel Deus revelans: ergo possibile est (quantum est ex vi formae), credere rem a Pontifice diffinitam, quin credatur, quod Pontifex diffiniens est Pontifex legitimus. Consequentia constat a paritate. Et minor liquet ex dictis *disp. praeced. dub. I*, ubi cum communiori Theologorum sententia statuimus, fidem circa objectum revelatum posse componi cum evidentia revelationis, ita quod evidenter cognoscatur Deum esse, qui loquitur; et tamen res a Deo dicta credatur. Cur ergo fieri non poterit, quod quis assentiatur non per fidem, sed assensu evidentiae moralis excludentis omnem prudentem formidinem, hunc hominem diffinientem esse legitimum Pontificem, et quod assensu fidei theologicae credat res ab ipso diffinitas?

Nec proderit dicere eum, qui credit res, quas videt evidenter a Deo dici, adhuc per ipsum assensum fidei attingere divinam revelationem, saltem ut *quo*, et per modum motivi excerciti. Nam ita sit; adhuc tamen non credit ut *quod* ipsam revelationem, nec Deum in ratione loquentis, siquidem haec evidenter cognoscit. Ergo pariter ex eo, quod quis credat res a Pontifice diffinitas, non sequitur quod debeat credere ut *quod* personam diffinientem esse legitimum Pontificem, sed potest circa hoc certificari per aliud lumen. Igitur ratio illa, qua frequentius probatur communis sententia, non admodum urget.

**32.** Magis urgere videtur, quod Martinus V in quadragesimaquinta, et ultima sessione Concilii Constantiensis edidit specialem bullam in qua recenset quadraginquinque errores Joannis Wicleph, et triginta errores Joannis Hus, et postea ordinat interrogationes faciendas suspectis in fide ad recognoscendum, utrum legitime credant, quarum una est haec: « Idem « utrum credat, quod Papa canonice elec« tus, qui pro tempore fuerit, ejus nomine « proprio expresso, sit successor B. Petri, « habens supremam authoritatem in Ec« clesia Dei. » Ergo de fide est Pontificem praesentem esse legitimum Pontificem, ita quod hoc negare sit haereticum.

Sed licet hoc decretum plurimum robur communi sententiae adjiciat, eam nihilominus non sic approbat, ut contrariam in statu haeresis constituat, ut intendunt Authores relati. Tum quia illae interrogationes non diriguntur duntaxat ad investigandos haereticos, sed etiam in fide suspectos, et qui Wielepho connivere videntur; ad quod non requiritur, quod praedictos articulos immediate ad fidem pertineat, sed sufficit, quod ex principiis fidei colligatur; atque ideo non sequitur, quod ejus negatio sit immediate contra fidem, et haeresis; sed sufficit, quod sit error contra fidem. Tum etiam, quia *credere* non solum dicitur de assensu a fide immediate elicito, sed etiam de assensu theologico, qui fidei innititur, et ejus obscuritatem participat: unde ly *credit, in bulla positum potest applicari et ad assensum immediatum fidei: et ad assensum mediatum, seu theologicum. Tum denique, quia Pontifex in praedicta bulla studuit convellere illorum haereticorum dogmata, et quod examinarentur suspecti: qua de causa illorum errores prius recensuit, atque ideo censura, quae ex praedicta bulla depromitur, debet eis dogmatibus respondere. Non autem omnia illorum asserta fuerunt haereses manifestae, et fidei immediate contrariae, ut patet ex sessione 8 praedicti Concilii, ubi relatis Wielephi assertis, cuncta damnantur respective; nam quidam ejus articuli, ut ibi dicitur, erant notorie haeretici, alii erronei, alii scandalosi, et blasphemi, alii piarum aurium offensivi, alii denique temerarii, et seditiosi. Unde ex ea bulla apparet quidem concludi, quod qui negaret Pontificem praesentem esse legitimum successorem D. Petri, mereretur aliquam, et valde gravem censuram, non vero quod determinate esse haeresis.

His circa statum hujus controversiae aliquanto fusius, sed necessario praemissis, accedamus ad ejus resolutionem.

### II. *Statuitur vera, et communis sententia.*

**33.** Dicendum est hanc propositionem, *Innocentius XI est Summus Ecclesiae Pontifex*, pertinere immediate ad fidem, ita ut assensus illi debitus a fide immediate eliciatur. Haec conclusio non invenitur expresse apud Scholasticos, et Theologos antiquiores; quia difficultatem istam in propriis terminis non tractarunt; deducitur tamen ex iis, quae palam docuerunt. Inter Modernos autem est valde communis; nam praeter Suarium, Joannem a S. Thom. et Gonet in locis supra relatis, illam defendunt Labat *disp. 1, dub. 3, § 4*, Ferre *quaest. 11, § 6*, N. Dominicus a SS. Trinit. *tom. 3, Bibliot. Theol. lib. 2, sect. 4, cap. 10*, Valencia *disp. 1, quaest. 1, punct. 7, § 38*, Lugo *disp. 1, sect. 13, § 5*, Petrus Hurtado *disp. 37*, Ripalda *disp. 8, sect. 5, num. 79*, et alii.

Fundamentum hujus assertionis desumendum est ex eis, quae diximus *disp. 1, dub. 4, § 3*, potestque ad hanc formam reduci; quoniam propositio particularis contenta in universali toti Ecclesiae revelata est immediate de fide, sicut ipsa universalis: sed haec propositio, *Innocentius XI est Summus Ecclesiae Pontifex*, continetur in propositione universali toti Ecclesiae revelata: ergo hujusmodi propositio est immediate de fide, atque ideo debetur illi assensus a fide immediate elicitus. Utraque consequentia patet, et major est certa; nam propositio universalis aequivalet omnibus particularibus in ea contentis: unde idem est, quod Deus revelet aliquam universalem, et quod revelet omnes, et singulares, nisi aliunde constet exceptio: decet tamen, quod Deus singulas in particulari non revelet, nec in hoc quasi immoretur, sed quod omnes comprehendat sub aliqua universali, quasi partes actuales illius. Hac de causa quia Deus revelavit omnes homines in Adam peccasse, de fide immediate est Salomonem, Petrum, Joannem, et sic de aliis, peccasse in Adamo. Nec enim fieri potest, quod universalis sit vera, et de fide, quin particularis sit etiam vera, et de fide: alias possent formari duae contradictoriae simul verae, ut facile consideranti constabit, et ostendimus *loco cit.* ubi late hanc doctrinam expendimus, a qua proinde operosius persuadenda nunc desistimus, praesertim cum illam Adversarii non negent.

Minor autem, in qua est difficultas, probatur; quia haec universalis *Omnis homo rite electus ab Ecclesia in successorem Petri est Summus Ecclesiae Pontifex*, est propositio a Deo toti Ecclesiae revelata: sed in hac universali continetur ista particularis, *Innocentius XI est Summus Ecclesiae Pontifex*: ergo haec particularis continetur in aliqua universali a Deo toti Ecclesiae revelata. Consequentia liquet; major etiam constat ex dictis *dub. praec. num. 4*, neque eam nisi manifestus haereticus negare potest. Minor denique patet, quia particulares contentae in illa universali nequeunt esse aliae, quam istae: *Hic, et ille rite electus in successorem Petri est Summus Ecclesiae Pontifex*: ergo cum in praesenti loquatur de Innocentio XI, non utcumque, sed supposita legitima electione, ut constat ex dubii titulo, sequitur hanc propositionem, *Innocentius XI est summus Ecclesiae Pontifex*, esse propositionem particularem in illa universali contentam. Quae continentia declaratur in hoc syllogismo: « Omnis homo « rite electus ab Ecclesia in successorem « Petri est summus Ecclesiae Pontifex: « Sed Innocentius XI est rite electus ab « Ecclesiae in successorem Petri: ergo « Innocentius XI est summus Ecclesiae « Pontifex. »

Confirmatur, et declaratur amplius: non alia ratione haec particularis, *Salomon peccavit in Adam*, est immediate de fide, nisi quia continetur in illa universali, *Omnes in Adam peccaverunt*; quae continentia explicatur sic: *Omnes filii Adae peccaverunt in eo: Salomon est filius Adae: ergo peccavit in eo*: nemoque potest hanc particularem negare, nisi falsificando illam universalem a Deo revelatam. Hac etiam de causa ille, cui certo constaret hunc particularem infantem esse rite baptizatum, posset, et deberet credere illum esse in gratia: quia hanc universalem revelavit Deus, *Omnis infans rite baptizatus consequitur gratiam*; sic enim convinceretur: *Omnis infans baptizatus est in gratia: Hic infans est rite baptizatus: ergo hic infans est in gratia*; et minime posset huic particulari negare assensum fidei, nisi illum negaret universali. Atqui eadem prorsus ratio militat in nostro casu, siquidem hanc universalem: *Omnis homo rite electus in successorem Petri est Summus Ecclesiae Pontifex*, Deus toti Ecclesiae revelavit; et aliunde certo constat Innocentium XI fuisse rite electum in successorem Petri, siquidem hoc supponitur, et satis liquet ex ipso universali Ecclesiae consensu. Ergo haec particularis, Innocentius XI est Summus Pontifex, est immediate de fide. Quocirca qui suppositis his veritatibus: *Omnis homo rite electus ab Ecclesia in successorem Petri est Summus Ecclesiae Pontifex; Innocentius XI est rite electus ab Ecclesia in successorem Petri*, negaret hanc: *Ergo Innocentius XI est Summus Pontifex*, non posset non negare priorem illam propositionem universalem, et agere immediate contra fidem. Neque enim apparet conveniens differentiae ratio inter hanc rem, et exempla proxime allata.

**34.** Respondebis primo, esse contra rationem propositionis de fide immediate, quod eius veritas colligatur per discursum; siquidem fides non est discursiva, sed immediate innititur divinae revelationi. Unde cum Innocentium XI, esse Summum Ecclesiae Pontificem, non constet nisi per discursum, ut liquet ex eo, quem praemisimus, potius ex nostro fundamento colligitur, quod praedicta propositio, eiusque assensus non pertineant immediate ad fidem.

Sed hoc effugium facile praeluditur ex dictis *loco supra cit*. Tum quia licet fides non innitatur discursui, saltem proprie dicto, nempe in quo fit processus ab uno ad aliud; nihilominus non est contra eius rationem praemittere discursum pure explicativum, sive applicativum eum videlicet, qui universalem revelationem applicet particulari materiae: huiusmodi autem est ille discursus, quo utimur ad convincendum, *quod Innocentius XI se* tenuerit ex parte subjecti in illa propositione universali: *Omnis homo rite electus ab Ecclesia in successorem Petri est Summus Ecclesiae Pontifex*: ergo constructio talis discursus minime impedit, quod propositio illa particularis sit immediat de fide. Tum etiam, quia si motivum in hac responsione allatum esset alicuius momenti, pariter suaderet has particulares propositiones, *Salomon peccavit in Adam, hic infans rite baptizatus est in gratia*, non esse immediate de fide: quia ut convincatur illas esse de fide, opus est uti discursu explicativo seu applicativo propositionum universalium, quas Deus revelavit, nempe: *Omnes in Adam peccaverunt: Omnis infans rite baptizatus est in gratia*: ostendendo subjectum particularium contineri in subjecto universalium, modo supra descripto. Consequens est omnino absurdum: ergo quod in praesenti indigeamus aliquo discursu, minime tollit, quod haec particularis, *Innocentius XI est Summus Ecclesiae Pontifex*, quae in praedicto discursu habet rationem consequentis, sit immediate de fide.

**35.** Respondebis secundo cum Arauxo, quod ut praedicta particularis esset immediate de fide, opus erat utramque praemissam esse de fide. Quod in praedicto discursu non accidit; nam licet illa propositio: *Omnis homo rite electus ab Ecclesia in successorem Petri est Summus Pontifex*, sit de fide; nihilominus altera particularis, quae subsimilar, nempe: Sed Innocentius XI est rite ab Ecclesia electus in successorem Petri; non est de fide, sed pertinet ad aliud lumen. Unde oportet, quod consequens sequatur debiliorem partem; atque ideo quod non sit immediate de fide, sed ad summum mediate per modum conclusionis Theologicae.

Ceterum neque ista responsio satisfacit, sed eodem fere modo refellitur; nam licet doctrina in ea proposita vera sit, quando discursus est proprie talis, et una, et altera praemissa constituit causam adaequatam consequentis, nihilominus falsificatur in discursu pure applicativo in quo licet praemissa, quae se habet per modum applicationis, sit pure naturalis, fieri potest quod consequens sit immediate de fide: sed ita se habet discursus, quo usi sumus; siquidem propositio illa: *Innocentius XI est rite electus*, se habet per modum applicationis, qua hoc individuum *Innocentius*, ostenditur inclusum sub subjecto majoris, atque ideo ut participans ejus praedicatum: ergo quod praedicta propositio particularis, *Innocentius XI est rite electus*, non sit de fide, sed attingatur per aliud lumen, minime impedit quod consequens, nempe *Innocentius XI est Summus Ecclesiae Pontifex*, sit immediate de fide. Major, et consequentia patent. Minor autem ostenditur, et simul declaratur aliquibus exemplis. Primum sit, quod supra proposuimus; nam Adamus v. g. assentiens per fidem huic universali, *Omnes in me peccaverunt*, potuit subsumere hanc particularem: *Sed Abel est filius meus*, et inferre: *Ergo peccavit in me*. In quo discursu illa minor, et propositio particularis, *Abel est filius meus*, non cognoscebatur per fidem, sed per lumen naturale; evidenter quippe sciebat Adamus se genuisse illum hominem; et tamen consequens erat de fide, ut de se liquet. Ergo quod aliqua praemissa non sit de fide in discursu pure applicativo, et explicativo, minime impedit, quod consequens sit immediate de fide. Secundum, et adhuc evidentius exemplum est istud: haec propositio: *Omnis verus panis potest transsubstantiari in corpus Christi*, est immediate de fide, sicut et possibilitas praedictae transsubstantionis. Subsumat igitur fidelis: *Sed hic panis est verus panis*, et inferat: *Ergo hic panis potest transsubstantiari in corpus Christi*. In hoc discursu consequens est immediate de fide; et tamen minor non est de fide, sed pere naturalis; potest enim homo evidenter cognoscere, et judicare, hanc panem esse verum panem. Ergo quod in discursu pure explicativo, et applicativo aliqua praemissa, quae se habet per modum applicationis, non sit de fide, minime impedit, quin consequens de fide immediate sit.

**36.** Nec motivum in hac responsione adductum aliquid concludit; nam illud axioma, *Conclusio sequitur debiliorem partem*, solum tenet in discursu proprie dicto, in quo utraque praemissa constituit causam adaequatam consequentis quoad cognosci; repugnat enim effectum excedere suam causam adaequatam. Nequit tamen applicari discursui pure applicativo, cujusmodi sunt, quos proxime proposuimus; quia in eis propositio universalis non comparatur per modum causae ad propositionem particularem, cum nihil aliud sit quoad implicitum, quam omnes ipsae particulares, ut supra diximus; et propositio naturalis, quae subsumitur, est pura explicatio propositionis universalis, et applicatio ejus ad determinatum, et particulare subjectum. Unde si semel propositio universalis est immediate de fide, propositio naturalis, media qua applicatur, et explicatur, minime impedit, quod propositio particularis, quae habet rationem consequentis, sit etiam immediate de fide.

Ex quibus magis roboratur ratio superius facta, et diruitur immediata responsio; quoniam ex hac universali de fide, *Omnes in Adam peccaverunt*, infertur particularis quae est de fide, *Abel peccavit in Adam*: et ex hac universali de fide, *Omnis verus panis est materia consecrationis*, infertur haec particularis de fide, *Hic panis est materia consecrationis*; et ex hac universali de fide, *Omnis infans nondum baptizatus est capax recipiendi gratiam Baptismi*, infertur haec particularis de fide, *Hic infans est capax recipiendi gratiam Baptismi*. Licet aliae propositiones, quibus fit applicatio propositionum universalium ad particulares, solo lumine naturali cognoscantur, sicut Adam cognoscebat Abel esse filium suum, homo cognoscit hunc panem esse verum, et mulier pariens cognoscit infantem non esse baptizatum. Ergo pariter ex hac universali, quae est immediate de fide, *Omnis homo rite electus ab Ecclesia in successorem Petri, est Summus Ecclesiae Pontifex*, potest inferri haec particularis quae etiam sit immediate de fide, *Hic homo Innocentius XI est Summus Ecclesiae Pontifex*; quamvis alia propositio particularis, quae universalem applicat ad hoc determinatum subiectum, non sit de fide, sed naturalis, sicut contingit quando quis certo naturaliter cognoscit hunc hominem Innocentium XI fuisse rite electum ab Ecclesia in successorem Petri. Et profecto non requiri, quod utraque praemissa sit de fide, ut consequens de fide sit, liquet tandem in hoc discursu : *Omnes defuncti resurgent*; *Petrus fuit homo*; *ergo Petrus resurget*. Non enim negavit Arauxo, quod consequens sit de fide, licet una ex praemissis sit naturalis, et evidens.

**37.** Tandem respondebis, hanc doctrinam veram quidem esse, quando propositio naturalis applicans est evidens, et omnino certa; tunc quippe infallibiliter constituit subiectum consequentis sub subiecto propositionis universalis, quae est immediate de fide; et ita accidit in exemplis proxime allatis. Caeterum quando praemissa applicans non est certa, nequit infallibiliter constituere subiectum consequentis sub subiecto universalis de fide in ordine ad participandum idem praedicatum, ac subinde consequens nequit esse omnino certum, nec de fide. Quod declaratur in hoc discursu: *Omnis hostia rite consecrata continet corpus Christi*: *sed haec hostia, quam adorari video, est rite consecrata*: *ergo haec hostia continet corpus Christi*. Consequens enim non est de fide, quia licet universalis illa de fide immediate sit, minor tamen non est omnino certa. Et idem in nostro casu contingit, quia etsi illa universalis: *Omnis homo rite electus ab Ecclesia in successorem Petri est Summus Ecclesiae Pontifex*; sit immediate de fide; nihilominus minor, quae subsumitur, nempe: *sed hic homo Innocentius XI rite electus est ab Ecclesia in successorem Petri*, non est omnino certa, cum evidens non sit Ecclesiam rite elegisse. Quocirca consequens illud: *Ergo Innocentius XI est Summus Ecclesiae Pontifex*, non erit de fide, sed claudicabit in sua certitudine ex parte minoris, qua nequit subiectum consequentis sub subiecto majoris infallibiliter constituere.

Verum haec responsio nullo modo potest sustineri, sed evertitur efficaciter. *Primo*, quia ex ea aperte sequitur, quod non solum non sit de fide immediate, *Innocentium XI esse Summum Ecclesiae Pontificem*; verum et quod hoc non sit ullo modo de fide, immo nec certum, et consequenter, quod qui negaret hanc propositionem, nec esset haereticus, nec temerarius, nec scandalosus, nec aliqua censura dignus. Consequenter contra communem sensum Ecclesiae, et non admittitur ad Adversariis; siquidem licet negent praedictam propositionem esse immediate de fide, concedunt tamen esse de fide saltem mediate, et adeo certam, ut eam negare sit erroneum, temerarium, et scandalosam: ergo praedicta responsio falsa est, et sustineri non valet inter Catholicos. Sequela est manifesta; quia praedicta responsio ex una parte affirmat, illud consequens non esse certum, nisi minor sit certa; et ex alia parte negat minoris certitudinem: ergo sentit, consequens non solum non esse immediate de fide, sed neque certum. Cumque negare illud, quod caret certitudine, nullam censuram mereatur, sequitur ex tali doctrina, quod negare, *Innocentium XI esse Summum Ecclesiae Pontificem*, non solum non sit haereticum, verum nec temerarium, aut alia censura dignum. Et urgetur ad hominem retorquendo exemplum in hac responsione adductum; nam quia certum non est, hanc hostiam signate esse rite consecratam, certum non est, hanc hostiam signate continere corpus Christi. Ergo si certum non est, *Innocentium XI fuisse rite electum ab Ecclesia in successorem Petri*, certum non erit, *Innocentium XI esse Summum Ecclesiae Pontificem*, atque ideo qui de hoc dubitaverit, aut hoc negaverit, nullam merebitur censuram. Quod, ut diximus, est inter Catholicos inauditum.

**38.** Impugnatur *secundo*, quia praedicta responsio destruit statum praesentis controversiae; nam illa procedit supposita legitima electione Innocentii XI, in successorem Petri, et quod sit in pacifica possessione, et ei non contradicat Ecclesia; si enim ejus electio fuisset nulla, aut esset dubia, minime subjicitur controversiae, an sit de fide Innocentium XI esse Summum Pontificem. Sed negativa pars circa controversiam tenenda est, ut supra *num*. 24 praemisimus. Cum hac autem nostrae disceptationis hypothesi minime cohaeret negare certitudinem minoris in discursu supra posito, et inde causare incertitudinem consequentis. Nam si illa minor est incerta: ergo non supponitur electio determinate legitima, nec carentia dubii erga ejus valorem in Ecclesia, aut e converso, si nullum dubium est in Ecclesia circa praedictam electionem: ergo certum est Innocentium XI fuisse rite electum ab Ecclesia; certum quippe existit, quod dubio non manet obnoxium.

Refellitur tertio; nam illam electionem certo constat fuisse rite, seu canonice factam ab Ecclesia, quam certo constat fuisse a tota Ecclesia factam, approbatam, receptam: sed hoc posterius certo constat: ergo et illud prius. Major videtur per se nota, quia cum potestas eligendi Summum Pontificem sit penes Ecclesiam, illa electio fit rite et canonice, quae fit, et approbatur a tota Ecclesia; nec enim ad hoc desiderantur aliae leges, nisi quas sibi Ecclesia constituit, quae proinde eligendo, et approbando praestat cuncta, quae ad veram et canonicam Pontificis electionem requiruntur. Minor etiam est certa, quia Ecclesia dedit Cardinalibus potestatem eligendi Summum Pontificem, qui proinde quoad hoc munus sunt repraesentative tota Ecclesia. Ipsi autem Innocentium XI elegerunt, quin electione peracta (quamvis nec hoc necessarium sit ad minoris, quam intendimus, probationem) ullum dubium circa ejus valorem ortum fuerit, alioquin eorum aliquis reclamaret. Deinde ipse electus, et a Cardinalibus toti Ecclesiae propositus, ab universali Ecclesia quasi in propria persona considerata acceptatus fuit et approbatus: et universalis haec approbatio suppleret defectus, si qui essent, in electione prout a Cardinalibus facta. Quae omnia sunt quasi experimentaliter evidentia, nec ea potest nisi amens negare. Ergo certum omnino est, electionem Innocentii XI fuisse factam, receptam, et approbatam a tota Ecclesia; et consequenter discursus supra factus non infirmatur ex hac parte, sed in suo robore perseverat.

**39.** Nec refert, si adhuc dicas, haec quidem evincere, quod simus omnino certi circa electionem Innocentii XI rite factam, quasi active, et ex parte Ecclesiae; secus autem circa ipsius electionem passive sumptam, et ex parte electi. Nam licet tota Ecclesia illum elegerit, electionemque communi approbatione confirmaverit, nihilominus potuit eligere incapacem; *quia quis scit*, inquit Cajet. num. 28 relatus, *si iste fuit baptizatus? et si ille, qui baptizavit eum, habuit intentionem conferendi Sacramentum Baptismi?* Quem defectum nequit Ecclesia supplere. Erat autem necessaria certitudo circa hoc posterius, ut minor superioris discursus, nempe, *Hic homo Innocentius XI est rite electus ab Ecclesia in successorem Petri*, esset simpliciter certa, et ut consequens ab ea, saltem sicut ab applicatione, dependens esset immediate de fide.

Hoc, inquam, non refert: quoniam eo ipso, quod detur omnimoda certitudo de electione active sumpta, et rite facta ab Ecclesia, datur etiam certitudo de electione passiva, atque ideo de electione adaequate accepta: sed in nostro casu datur prior illa certitudo, ut constat ex proxime dictis, et sine evasio; ergo datur etiam posterior certitudo, et consequenter nihil deest, ut consequens superioris discursus sit immediate de fide. Minor, et utraque consequentia patent. Major autem ostenditur: nam tota Ecclesia nequit errare in his, quae ad fidem, et mores pertinent, ut satis liquet ex dictis *dub. praecedentis* § 1, *num*. 6. Sed tota Ecclesia elegit, et approbavit Innocentium XI, in successorem Petri, hujusmodique electio, et approbatio pertinet ad fidem, et mores; siquidem per eam committitur authoritas diffiniendi controversias fidei, et recte gubernandi fideles: ergo Ecclesia in hoc non erravit: ergo elegit subjectum capax talis dignitatis. Qui discursus est adeo efficax, ut utramque propositionem consequentem reddat vel certam immediate de fide (de quo infra *in resp. ad 2*), ut volunt Joannes a S. Thom. et Ferre ubi supra (quos consulat Lector, si tantam certitudinem intendit) vel saltem certam certitudine conclusionis theologicae, cui falsum subesse nequit, ut ex Adversariis concedit Arauxo. Et hoc posterius sufficit ad robur discursus supra facti; nam ex hac universali, *Omnis homo rite electus ab Ecclesia in successorem Petri est Summus Ecclesiae Pontifex*, quae est immediate de fide; et ex hac particulari, *Sed Innocentius XI est rite electus ab Ecclesia in successorem Petri*, quae se habet per modum applicationis, et est certa ad minus certitudine conclusionis theologicae, colligitur *Innocentium XI esse Summum Ecclesiae Pontificem*, quae est immediate de fide, utpote inclusa in illa universali, sicut pars actualis in toto. Unde inquirenti, *Quis scit an sit baptizatus, etc*. respondendum est, hanc conditionem, et alias, quae ad electionem passivam, sive ad capacitatem electi requiruntur, certo omnino constare ex ipsa electione activa, et approbatione universalis Ecclesiae.

**40.** Adde primo, quod in illa universali, quae est immediate de fide, nempe: *Omnis homo rite electus ab Ecclesia in successorem Petri est Summus Ecclesiae Pontifex*; ly *rite electus*, quod se habet per modum conditionis, solum importat electionem active sumptam factam a tota Ecclesia; dedit enim Deus Ecclesiae hanc potestatem, ut quem illa elegerit in Pontificem, ipse sit legitimus, et Summus Pontifex; et ita posita tali conditione, certum est, quod caetera alia essentialia requisita concurrunt; alioquin Deus non satis suae Ecclesiae providisset, contra illud. *Super hanc petram aedificabo Ecclesiam meam, et portae inferi non praevalebunt adversus eam*. Unde in illa minori. *Sed Innocentius XI est rite electus ab Ecclesia in successorem Petri*, ly *rite electus*, in eodem sensu accipiendum est, nempe active, et ex parte Ecclesiae. In quo sensu est certissima, et quasi sensibiliter, ac experimentaliter nota. Et hoc sufficit, ut subjectum consequentis contineatur in subjecto majoris, et participet idem praedicatum: et consequenter ut propositio consequens sit de fide, sicut major praedicti discursus.

Adde secundo, quod haec evasio relabitur in responsionem immediate praecedentem, quae dicebat illam minorem esse incertam: quod si verum esset, inferret propositionem consequentem, videlicet, *Innocentius XI est Summus Ecclesiae Pontifex*, habere eandem incertitudinem, et consequenter, quod eam negare non esset haereticum, non erroneum, neque temerarium, aut alia censura dignum. Cumque hoc nemo Catholicorum possit admittere, illudque aperte negent Authores contrariae sententiae, sequitur e contrario, quod minor illa sit minime certa, quidquid sit de genere certitudinis. Sufficit autem, quod certa sit, ut subjectum consequentis contineatur in subjecto majoris, et participet idem praedicatum, ac subinde ut consequens sit immediate de fide, ut constat ex supra dictis.

### § III. *Argumentis in contrarium satisfit.*

**41.** Oppositam nobis sententiam tuentur Authores *n. num*. 28 relati. Pro qua arguitur primo; nam ut aliqua propositio sit immediate de fide, debet cadere immediate sub revelatione divina, quae nobis innotescat vel per sacram Scripturam, vel per Apostolicam traditionem: sed talis non est haec propositio, Innocentius XI est Summus Ecclesiae Pontifex; siquidem non est assignabilis aliquis Scripturae locus, in quo sermo fiat de isto homine determinato, nec per Apostolicam ullam traditionem habemus esse Summum Ecclesiae Pontificem: ergo praedicta propositio non est immediate de fide.

Respondetur negando minorem; nam ut supra declaravimus, praedicta propositio immediate revelata est in alia propositione, quae est immediate de fide, nempe: *Omnis homo rite electus in successorem Petri est Summus Ecclesiae Pontifex*; quae habetur in eis Scripturae locis, in quibus Petro committitur potestas ligandi, et solvendi, virtus confirmandi fratres in fide, et authoritas pascendi oves, quae dedimus dub.praeced. num. 2. Nam haec, sicut et Ecclesia, finem non habuerunt cum Petro, sed pertinent ad omnes, et singulos qui ex electione Petro succedunt, ut successit Innocentius XI. Et Scripturae consonat Apostolica, et Catholica traditio, quam Ecclesia ab Apostolis edocta observat; nam a se electum in successorem Petri et Summum sui Pontificem veneratur. Inserta autem minoris probatio nullius roboris est, quia licet in Scriptura non fiat formalis, et explicita mentio hujus hominis, fit tamen pro implicito, et aequivalenter; nam propositiones universales Scripturae non respiciunt aliquem gradum genericum, aut conceptum communem, sed particularia individua, quae unico signo universali comprehendit; et omnia cadunt immediate sub divina revelatione. Sicut enim Deus revelans, v. g. *Omnes in Adam peccaverunt*, non habet notitiam in communi, et in confuso, sed judicat in particulari Petrum, Joannem, Franciscum, et sic de aliis peccasse in Adam; idque exprimit, et significat, et hic est sensus suae loquutionis: unde non minus est immediate de fide haec, *Petrus peccavit in Adam*, quam illa, *Omnes in Adam peccaverunt*. Sic in nostro casu, Deus declarando, quod *omnis homo rite electus ab Ecclesia in successorem Petri est Summus Ecclesiae Pontifex, revelavit Innocentium XI esse Summum Ecclesiae Pontificem*.

**42.** Dices, hinc sequi, quod omnis propositio contenta in aliqua universali de fide, sit etiam de fide: consequens est falsum, siquidem de fide est, *omnem hostiam rite consecratam continere corpus Christi*; et tamen de fide non est, quod *haec particularis hostia continet corpus Christi* : ergo continentia propositionis particularis in universali non sufficit, ut particularis de fide sit.

Nec valet dici, quod ob defectum certae, et indubitatae consecrationis non est de fide, quod haec particularis hostia continet corpus Christi, cujus oppositum accidit in nostro casu. Nam contra hoc est, quod sicut Innocentium XI fuisse electum in successorem Petri, est ita certum, quod excludit omnem prudentem formidinem, ita hanc hostiam, quam elevari a Sacerdote videmus esse consecratam est ita certum, quod prudentem formidinem excludit, alioqui adorare praedictam hostiam nos esset actus religionis sed idolatriae.

Respondetur concedendo sequelam, quando propositio particularis certo contineatur in universali, sicut in nostro casu contingit. Et ad sequelaе improbationem dicendum est, quod ideo non est de fide, hanc particularem hostiam continere corpus Christi, quia certum non est, quod haec hostia sit consecrata, et contineatur in subjecto propositionis universalis; esset autem immediate de fide, si de praedicta consecratione, et inclusione certo constaret. Nec haec responsio evertitur per id, quod additur; nam quod Innocentius fuerit rite ab Ecclesia electus, est ita certum, ut absolute excludat omne dubium, ut a num. 38 declaravimus: quod autem haec hostia fuerit rite consecrata, non est certum absolute, et positive, sed quasi negative, et respective ad actum adorationis; quia non occurrit determinata causa, ut dubitemus, quod fuerit consecrata. Et hoc sufficit, ne ejus adoratio sit actus idolatriae, sed religionis; ad hanc quippe virtutem sufficit, quod praecedat probabile, et prudentiale judicium de existentia objecti suorum actuum.

**43.** Sed instabis (et sit secundum argumentum), quia ut haec propositio, *Innocentius XI est Summus Ecclesiae Pontifex*, esset immediate de fide, deberet certo constare, quod *Innocentius XI fuerit rite electus in successorem Petri*, alioqui non valet Innocentius XI includi in subjecto, nec participare praedicatum hujus universalis, *Omnis homo rite electus etc.* atqui nobis certo non constat, quod Innocentius fuerit *rite electus*. Ergo non est de fide immediate, quod sit *Summus Ecclesiae Pontifex*. Probatur minor, quia ut rite fuerit electus, requiritur fuisse, et esse virum, et baptizatum: sed haec nobis non innototescunt, nec lumine fidei, nec lumine naturali evidenti, ut ex se liquet : ergo, etc.

Confirmatur, quia esto habeamus aliquam certitudinem, aut evidentiam hujus legitimae electionis ; nihilominus hujusmodi certitudo, et evidentia est pure naturalis : sed certitudo, et evidentia naturalis est insufficiens, ut colligatur consequens, quod sit immediate de fide ; ergo non est immediate de fide, quod Innocentius Summus Pontifex sit legitimus Papa. Probatur minor, quia in hoc discursu, *Omnis homo est risibilis : sed Christus est homo : ergo Christus est risibilis*, consequens non est immediate de fide, non ob aliam rationem, nisi quia deducitur ex una praemissa naturali, licet certa, et evidenti : ergo certitudo, et evidentia naturalis est insufficiens, ut colligatur consequens, quod sit immediate de fide.

Respondetur ad instantiam negando minorem, quia ut n. 38 diximus, electio activa, et ex parte Ecclesiae, nobis certo constat evidenter evidentia quasi sensibili, et experimentali ; huic autem infallibiliter correspondet electio passiva, sive capacitas ex parte electi, ut *num. 39*, explicuimus. Unde ad minoris probationem dicendum est, quod praedictae conditiones certo constant ex ipsa electione activa Ecclesiae. Licet enim ipsae sint secundum se contingentes, redduntur infallibiles per habitudinem ad judicium universale totius Ecclesiae, et ad promissionem Christi. Cognoscuntur autem hoc discursu : « Ecclesia non errat in « his, quae pertinent ad fidem, et mores : « sed Ecclesia universalis elegit Innocentium XI, in Pontificem, ad quod requireritar, quod sit vir, et baptizatus : ergo « Innocentius habet has conditiones. » Quod autem consequens hoc pertineat immediate ad fidem, vel ad Theologiam, non multum interest, ut sit omnino certum, et excludat dubium circa praedictas conditiones. Probabilius autem nobis videtur, et magis cohaerens hactenus dictis, quod conditiones Pontificis essentiales, et quasi intrinsecae, ut esse virum, et baptizatum, attingantur immediate per ipsum actum fidei, quo credimus Innocentium XI esse Pontificem, non quidem praecisive a dignitate, et antecedenter ad electionem activam ; sed hac supposita, et concretive ad ipsam dignitatem. Sicut quia de ratione hominis est, quod constet corpore, et anima, et credimus Christum esse hominem, eodem actu credimus, quod Christus constat corpore, et anima. Et hac via quemadmodum ex his praemissis, *Omnis rite electus ab Ecclesia in successorem Petri est Summus Ecclesiae Pontifex: sed Innocentius est rite electus ab Ecclesia in successorem Petri,* colligitur Innocentium XI esse summum Ecclesiae Pontificem: ita colligitur esse virum, et baptizatum, et habere alias conditiones essentiales ad esse Pontificis; et totum hoc complexive acceptum est immediate de fide, et continetur implicite in illa universali, *Omnis rite ab Ecclesia electus, etc.*

Ad confirmationem respondetur omittendo majorem, et negando minorem; certum quippe est, sufficere propositionem naturalem, ut explicetur universalis de fide, et ut colligatur consequens, quod de fide immediate sit, ut praeter exempla superius allata, liquet in hoc discursu: *De omni verbo otioso reddent homines rationem in die judicii: sed hoc quod loquor, est verbum otiosum: ergo de hoc verbo rationem reddam in die judicii*; in quo discursu minor est pure naturalis, imo secundum se est contingens; et tamen propositio consequens est immediate de fide, non minus ac major illa universalis, in qua continetur, quae revelatur in Scriptura. Minoris autem probatio nihil evincit, quia reddit non causam pro causa. Quod enim in illo discursu consequens non sit immediate de fide, non provenit ex eo, quod una ex praemissis sit naturalis; sed quia fit processus a causa ad effectum, atque ideo a principio, quod est immediate, sed mediante illo principio.

**44.** Arguitur tertio, quia non est immediate de fide, Leonem V, Stephanum I, Joannem X, et sic de aliis, fuisse Summos Ecclesiae Pontifices: ergo non est immediate de fide, quod Innocentius XI sit summus Ecclesiae Pontifex. Consequentia constat a paritate, et antecedens probatur; quia non certo constat illos homines fuisse ab Ecclesia rite electos in successores Petri; sed hoc tantum habetur ex humana historia, cui potest subesse falsum.

Respondetur, omisso antecedenti, negando consequentiam. Et rationem disparitatis affert ipsum argumentum; nam nobis certo constat, Innocentium XI fuisse rite electum ab Ecclesia in successorem Petri, ut supra ostendimus; quod satis est, ut participet praedicatum illius universalis de fide, *Omnis homo rite electus ab Ecclesia in Successorem Petri est Summus Ecclesiae Pontificex*, ut hactenus declaravimus. Si autem non certo cognoscimus Joannem X, fuisse rite electum ab Ecclesia in successorem Petri, quod arguens supponit, mirum non est, quod non sit immediate de fide eum fuisse Summum Ecclesiae Pontificem. Et si argumentum valeret, evinceret hanc propositionem, *Innocentius XI est Summus Ecclesiae Pontifex*, non esse de fide adhuc mediate; quia tantam certitudinem non attribuit huic propositionis, *Joannes X fuit Summus Ecclesiae Pontifex*, sed solum notitiam quandam humanam historialem.

**45.** Dices, ex hac nostra responsione sequi, quod diffinitiones praecedentium Pontificum non sint de fide, quod minime potest admitti. Probatur sequela; nam ut praedictae diffinitiones sint de fide, debuerant emanasse ab homine, quem fuisse Summum Ecclesiae Pontificem sit de fide; non enim possunt esse fidei diffinitiones, nisi a Summo Ecclesiae Pontifice procedant: ergo concesso, quod non sit de fide illos homines fuisse Summos Ecclesiae Pontifices, concedendum est, quod eorum diffinitiones non sint de fide.

Respondetur negando sequelam, quam inducta probatio minime evincit. Quoniam cum admittimus, vel potius omittimus, quod non sit de fide aliquos homines, qui in argumento referuntur, fuisse Summos Ecclesiae Pontifices, id admittimus, vel omittimus, supposito quod de eorum existentia, et legitima electione non detur absoluta certitudo, sed praecise notitia quaedam historialis; sic enim directe occurrimus argumento, quod hanc praecise notitiam adstruit. At ubi Ecclesia proponit aliquas fidei diffinitiones factas ab antiquis Pontificibus, ex hac ipsa Ecclesiae traditione, et approbatione certo nobis constat, praedictos homines fuisse aliquando rite electos, et acceptatos ab Ecclesia in successores Petri. Quo supposito, et adjuncta illa universali, *Omnis homo rite electus*, etc., concluditur v. g. Clementem III, Joannem X, et sic de aliis, fuisse Summos Ecclesiae Pontifices.

Addendum tamen est, quod ut diffinitiones illorum Pontificum sint de fide, non requiritur, quod de fide sit illos homines, sub quorum nomine, et authoritate circunferuntur, fuisse Summos Ecclesiae Pontifices; sed sufficit quod tota Ecclesia, aut Pontifex praesens illas diffinitiones acceptet, et confirmet; nam approbatio ab hoc Pontifice est aequivalens difinnitioni.

**46.** Arguitur quarto, quia non est immediate de fide, Concilium Tridentinum fuisse legitimum Concilium: ergo non est immediate de fide, Innocentium XI, esse Summum Ecclesiae Pontificem. Consequentia patet, quia sicut Ecclesia acceptat Innocencetium XI, ut Summum Pontificem, ita acceptat Concilium Tridentinum ut legitimum Concilium: ergo si non obstante hac communi Ecclesiae acceptatione, non est immediate de fide, Concilium Tridentinum fuisse legitimum Concilium, pariter communis Ecclesiae acceptatio non evincit, quod sit immediate de fide, Innocentium XI esse summum Ecclesiae Pontificem. Antecedens probatur, quia de ratione legitimi Concilii est, quod componatur ex veris Episcopis: sed non est certum, Episcopos congregatos in Concilio Tridentino fuisse veros Episcopos; siquidem dubitari potest, an fuerint baptizati, et rite consecrati: ergo non est immediate de fide, quod praedictum Concilium fuerit legitimum.

Confirmatur; nam sicut Ecclesia universalis acceptat Innocentium XI, in Summum Pontificem, ita acceptat hunc hominem canonizatum, v. g. S. Isidorum in numerum Sanctorum existentium in gloria: sed non est immediate de fide, hunc hominem canonizatum esse sanctum, et existere in gloria: ergo non est immediate de fide, Innocentium XI esse Summum Ecclesiae Pontificem.

Ad argumentum respondetur negando antecedens, et ad probationem neganda est minor, quia licet certum non sit, omnes Episcopos Concilii Tridentini seorsum, et divisive acceptos fuisse veros Episcopos, certum prorsus est, eos vage sumptos fuisse Episcopos veros: tum quia incredibile omnino est, nullos eorum fuisse veros Episcopos: tum quia Ecclesia eos congregavit, quae errare in his rebus non potest: tum quia Summus Pontifex confirmavit praedictum Concilium, et nequit decipi in hujusmodi approbatione. Unde licet, quod illi homines fuerint veri Episcopi, sit objectum de se contingens, et falsitati obnoxium, redditur tamen omnino infallibile per respectum ad principia proxime assignata: sicut objectum de se indifferens, et fallibile redditur determinate certum, et infallibile, quatenus terminat decretum, et scientiam Dei. 

Ad confirmationem neganda est major, quia haec propositio, *Omnis homo rite canonizatus, et acceptus ab Ecclesia in numerum Sanctorum est Sanctus, et existit in gloria* (ex qua, subjuncta canonizatione, et acceptatione Ecclesiae, infertur S. Isidorum esse vere Sanctum, et existere in gloria), non est immediate de fide, ut recte ostendit Ferre *quaest*. 13, § 5, *n*. 12. Unde consequens quod colligitur, nempe S. Isidorum esse vere Sanctum, et existere in coelo, non est immediate de fide. Est tamen ita certum, quod hoc negare esset erroneum, temerarium, et scandalosum. Videatur D. Thom. *quodl*. 9, *art*. 16, ubi distinguit judicium Ecclesiae circa res fidei, quod falli non potest, et circa particularia facta, aut negotia, quod falli potest: et post haec resolvit, quod « Canonizatio Sanctorum medium est inter haec duo. Quia tamen honor, quem Sanctis exhibemus, quaedam professio fidei est, qua Sanctorum gloriam credimus, pie credendum est, quod neque etiam in his judicium Ecclesiae errare possit. » Quod si fiat contraria suppositio, et dicatur illam universalem, *Omnis homo rite canonizatus, etc*. esse immediate de fide; consequenter dicendum est esse immediate de fide, quod S. Isidorus est vere Sanctus, et existit in gloria. Sed si hoc dicatur, neganda est minor, et nihil concluditur. At quod haec universalis, *Omnis homo rite electus ab Ecclesia in successorem Petri, etc*. sit immediate de fide, est omnino certum, et ideo subjungendo minorem certam, videlicet: *Sed Innocentius ita electus est*, infertur hoc consequens: *Ergo Innocentius XI est summus Ecclesiae Pontifex*, quod eodem modo pertinet ad fidem ac universalis, ex qua colligitur, vel in qua potius includitur.

**47.** Arguitur quinto, quia licet aliquis rite eligatur in Pontificem, potest nihilominus labi in haeresim, et eo ipso desinit esse Pontifex, siquidem jam non amplius manet membrum, aut pars Ecclesiae, mediante fide; sed de fide immediate non est, quod Innocentius XI post suam electionem non fuerit in haeresim lapsus, cum hoc sit contingens, et fidei principiis non adversetur, ut satis liquet ex dictis *dub. praeced. num*. 7. Ergo licet nobis certo constet de legitima electione Innocentii XI in Pontificem; adhuc tamen non est immediate de fide, quod re ipsa sit Summus Ecclesiae Pontifex. Caetera constant, et majorem quoad secundam partem, in qua poterat esse difficultas, docent Sylvester, Castro, Paludanus, Augustinus de Ancona, Driedo, Turrecremata, Simancas, qui illam sua authoritate videntur efficere probabilem.

Confirmatur, quia aliquando accidit legitima electio Pontificis, et communis Ecclesiae acceptatio in persona incapaci: ergo ex eo, quod Innocentius sit rite electus, et communiter ab Ecclesia acceptetur, non sequitur certum esse, et multo minus esse immediate de fide, quod revera fit Summus Ecclesiae Pontifex. Consequentia patet, et antecedens probatur, quia Joannes VIII, qui successit Leoni IV, et praecessit Benedictum III, fuit rite electus in Pontificem, et pacifice ab Ecclesia acceptatus: et tamen non erat capax hujus dignitatis, siquidem fuit faemina, ut referunt Martinus Polonus, Marianus Scotus, Sigebertus, Platina, et alii: ergo, etc.

Ad argumentum respondetur negando secundam minoris partem. Ad cujus probationem dicendum est, quod licet Pontifex fiat haereticus, non amittit statim suam dignitatem, prius quam ab Ecclesia deponatur. Et haec est vera, et communis Doctorum sententia, ut videri potest apud Joan. a S. Thom. *disp. 8, art. 3*, Castillo *disp. 16, quaest. 11*, et alios. Admisso autem, et non concesso, quod opposita sententia non sit improbabilis, tantum inde habetur, quod non sit improbabile, non esse de fide, quod haec propositio, *Innocentius XI est Summus Ecclesiae Pontifex*, de fide immediate sit; et non esse haereticum, qui negaret, totam illam propositionem modalem esse de fide. Sed inde non sequitur, falsum esse, quod haec propositio, *Innocentius XI est Summus Ecclesiae Pontifex*, sit immediate de fide, praesertim apud eos, qui censent Pontificem lapsum in haeresim non esse ipso facto depositum antequam deponatur ab Ecclesia.

Ad confirmationem negamus antecedens, cujus probatio nihil aliud est, quam fabula anilis a Martino Polono homine simplicissimo (qui pluribus aliis scatet) proposita, et ab otiosis quibusdam Authoribus exscripta, ut evidenter ostendunt Bellarminus *lib. 3, de Rom. Pontif. cap. 24*, Baronius *anno 853*, Labat *ubi supra, § 5*, et alii. Unde indignum est, quod in hoc commento exsufflando immoremur. Qui autem modo historiam illam transcribunt, vel narrant, acriter puniendi essent, nisi eos excusaret ignorantia, non advertentes hoc dedecere majestatem Ecclesiae, et existimantes complere aliarum historiarum enarrationem.