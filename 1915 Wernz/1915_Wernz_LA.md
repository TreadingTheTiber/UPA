**616. Scholion.** Crimini haereseos merito aequiparatur schisma. Cfr. *Tanner*, De spe et carit. q. 6. dub. 2.

617. Praeter haeresim nullum existit crimen, ob quod Romanus Pontifex aut *ipso facto* suam iurisdictionem amittit aut per sententiam iudicialem *deponi potest*. Cfr. *Suarez*, De fide disp. 10. sect. 6. n. 14. sq. Etenim verus et indubitatus Papa propter aliud crimen suam iurisdictionem *ipso facto* amitteret aut ex positiva Dei ordinatione aut ex natura rei. Huiusmodi positiva Dei ordinatio omnino non existit, et ex natura rei praeter casum haeresis iurisdictio pontificia non aufertur. Nam Papa etiam iniquissimus propter alia delicta semper manet *membrum* corporis Ecclesiae.

Ut autem per sententiam iudicialem verus et indubitatus Papa *deponi* posset, omnino requireretur auctoritas, quae dis­cretione causae et cum vera potestate coactiva de illo ferret sententiam iudicialem. At R. Pontifex vi sui primatus a nulla auctoritate humana iudicari potest, sed a solo Deo[^1]. Cui rationi ex natura primatus petitae accedit traditio et praxis Ecclesiae[^2]. Tota enim traditio constanter tenuit hoc prin­cipium: "*Prima sedes a nemine iudicatur*„, ut patet ex causa Symmachi et Paschalis II. Porro Conciliis generalibus vel Collegio Cardinalium vel Imperatoribus, de quibus unice quaeri posset, ius in Papam esse constanter ab Ecclesia ne­gatum est. Cfr. v. g. causam Eugenii IV. Ipsi quoque Rom. Pontifices nunquam sponte sese *vero iudicio coactivo* submi­serunt, sed tantum iudicio *discretionis*. Cfr. causam Damasi, Symmachi, Leonis III. Neque paritas est inter *electionem* et *depositionem* R. Pontificis. In illa profecto fit designatio R. Pontificis ministerio hominum; at inde non sequitur Pontificem etiam per homines posse deponi. Nam per ele­ctionem *fit* R. Pontifex; per depositionem exercetur auctoritas omnino non data in eum, qui actu iam *est* R. Pontifex. Ergo depositio etiam iniqui Papae nec licite nec valide fieri po­test. Media autem iusta contra iniquum Papam iuxta *Sua­rez*, Defensio fid. cath. l. IV. cap. 6. n. 17. 18. sunt uberius auxilium gratiae Dei, singularis custodia angeli custodis, ora­tio universalis Ecclesiae, secreta vel etiam publica admonitio sive correctio fraterna, iusta defensio, sive violentia eius fuerit physica sive moralis.

**618. Scholion.** Veteres auctores passim admiserunt axioma: *Papa dubius est Papa nullus* illudque ad solvendas difficul­tates ex magno schismate occidentali ortas applicarunt[^3].

Profecto hoc axioma varias admittit significationes. Papa enim dubius potest intelligi non negative, sed *positive* dubius i. e. post diligens *facti* examen viri in Ecclesia catholica competentes pronuntiant: " *Non constat de valore electionis canonicae huius Rom. Pontificis* „. Praeterea verba illa " *Papa nullus* „ non necessario intelliguntur de Papa hucusque *certo* et indubitato ab *universa* Ecclesia recepto, de cuius electione postea tot excitantur difficultates, ut fiat *Papa dubius*, qui eam ob causam *excidat* potestate pontificia *iam obtenta*. Talis enim axiomatis sensus " *de Papa nullo* „ videtur reprobandus, quoniam *tota* Ecclesia a Rom. Pontifice *legitime* electo penitus deficere nequit propter unitatem a Christo Ecclesiae suae promissam. At alterum membrum axiomatis hanc potest habere significationem, quod R. Pontifex, de cuius electione canonica non constet, atque post accuratum examen *positiva* solidaque *dubia* existunt, omnino non *acquisiverit*[^4] *unquam* a Christo Domino *inrisdictionem papalem*. Quare Episcopi in Conc. generali congregati, si ad examen vocant huiusmodi casum dubium, non iudicant de *vero* Papa, utpote pontificia iurisdictione *carente*. Quodsi axioma hoc ultimo sensu intelligatur, videtur continere doctrinam omnino sanam. Id, quod imprimis eruitur ex *natura iurisdictionis*. Nam iurisdictio est essentialiter *relatio inter Superiorem*, qui habet *ius* ad obedientiam, et inter *subditum*, qui habet *officium* obediendi; cessante igitur uno termino alter necessario cessat, ut patet ex natura relationis. Quodsi iam Papa est vere et permanenter *dubius*, in nullo subdito existit *officium* obedientiae. Nam lex: *Successori legitime electo S. Petri est obediendum*, non obligat, si sit *dubia*; porro plane dubia est, si dubie est *promulgata*. Leges enim instituuntur, cum promulgantur et absque sufficienti promulgatione carent parte constitutiva vel conditione *essentiali*. At si *factum* legitimae *electionis* successoris S. Petri *dubie* est probatum, *dubia* est *promulgatio*; ergo lex illa obiective et ex parte non est rite constituta vereque dubia existit neque ullam imponit obligationem. Imo temerarium esset tali viro obedire, qui titulum sui iuris non probavit. Neque ad principium *possessionis* provocari potest; agitur enim de Romano Pontifice, qui *nondum* est in pacifica *possessione*. Consequenter in illo viro non existit ius praecipiendi i. e. caret iurisdictione papali.

Aliunde idem efficitur ex *visibilitate* Ecclesiae. Visibilitas enim Ecclesiae in hoc consistit, quod talibus signis et criteriis fulgeat obiectivis, ut morali adhibita diligentia praesertim in suis magistratibus legitimis cognosci et discerni possit. At in suppositione facta Papa post diligens examen inveniri nequit. Recte igitur concluditur talem Papam dubium non esse caput proportionatum visibili Ecclesiae a Christo institutae. Neque minus repugnat iste Papa dubius *unitati* Ecclesiae, cui quam maxime obstat corpus perfecte separatum a capite. Nam Papa dubius nullum habet ius praecipiendi, et ideo in fidelibus deest obligatio obediendi; ergo caput esset perfecte separatum a reliquo corpore Ecclesiae. Cfr. *Suarez*, De fide disp. 10. sect. 6. n. 4. 19.

[^1]: {org. 181} Cap. 13. X. de iudic. ll. 1.; cap. 6. X. de elect. I. 6.; *Bellarmin*., De auctor. Concil. cap. 17. 18. 19.; *Fagnan*. in cap. 6. X. de elect. n. 21.; *Phillips* l. c. t. I. § 31.; *Kober* l. c. p. 549. sq.; *Saegmueller* l. c. p. 144, sq. 233.; *Bouix*, De Papa t. II. p. 623. sq. 629. sq.

[^2]: {org. 182} Si *Hinschius* l. c. t. I. p. 296. sq. defendit contra catholicos v. g. *Kober* l. c. saltem ex iure antiquo depositionem *legitimorum* R. Pontificum non fuisse reprobatam (nam de disciplina *vigente* et de depositione *intru­sorum* et *usurpatorum*, qui *nunquam fuerunt* Rom. Pontifices, nulla est controversia), manifeste confundit *facta* et *usurpationes* cum *iuribus*, ius *proprium* deponendi principum cum *brachio saeculari* ab Ecclesia requi­sito, iudicium *proprie* dictum cum iudicio *discretionis*.

[^3]: {org. 183} Cui applicationi v. g. a *Bellarmino* et *Suaresio* aliisque factae merito iam contradixerunt *Ballerini*, *Phillips*, *Bauer*, *Card. Hergenroether*, *Card. Franzelin*, De Eccles. p. 233. sq. Cfr. quoque *Bouix*, De Papa t. II. p. 673. sq.; *Billot* l. c. p. 134. sq.

[^4]: {org. 184} *Card. Franzelin* l. c. p. 232, n. 4. i. f.; *Camarda* l. c. p. 253. sq. 256. sq., ubi agit de legitimis exceptionibus contra electum Rom. Pontificem recteque notat contra Papam electum *et a tota Ecclesia receptum* non admitti exceptionem. Qui *consensus* Eccl. *non est electio nec vi sua non electum facit electum*, quia canonice electus a Cardinalibus antecedenter ad acceptationem Ecclesiae est legitimus Papa. Cfr. *Franzelin* l. c. p. 234. Ergo acceptatio illa Ecclesiae non est *causa*, sed *signum et effectus* infallibilis *validae electionis*. Vicissim si *tota Eccl*. Papam electum derelinquat v. g. Petrum de Luna sive Bened. XIII., *id certum est signum* illum nunquam fuisse legitimum Papam. Cfr. *Card. Hergenroether-Kirsch* l. c. t. II. p. 867. sq.; *Bonix* l. c. p. 684. sq.; *Billot* l. c. p. 144. sq.