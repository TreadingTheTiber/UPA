## § 2. De factis dogmaticis.

In specie ecclesia infallibilis est in dijudicandis factis dogmaticis. Id quod tenendum est saltem ut theologice certum.

1.\ Quid est factum dogmaticum? — 1.\ Per se quodvis factum revelatum dogmaticum vocari potest; post exortam tamen controversiam cum jansenistis terminus ille sensum quendam particularem adsumpsit, ita ut sub respectu ad revelationem triplex species factorum distinguatur: facta *directe et proprie revelata* v. g. resurrectio Christi, conversio Pauli, quae ipsa totidem dogmata sunt et certissimum objectum infallibilitatis; alia facta sunt *mere historica*, quae neque revelata sunt neque ullum nexum cum revelatis ineunt. Tandem extant *facta pressius dicta dogmatica*, ea nimirum, quae quamvis non sint revelata, ita tamen cum revelatione connectantur, ut in dubium vocari nequeant, quin ipsa veritas revelata sive dogma aliquod periclitetur. Ejusmodi sunt v. g. textum Scripturae quo modo utimur esse genuinum, certa concilia vere esse oecumenica, Pium X esse successorem legitimum s. Petri etc.

2.\ Et haec facta dogmatica in duas classes dividuntur: facta dogmatica *generaliore sensu* seu *simpliciter* talia, et facta dogmatica *strictiore sensu* sive *textus dogmaticos*. Factum dogmaticum *sensu stricto* est *factum doctrinale*, quod in eo versatur, num in aliquo libro certus quidam sensus haereticus an *orthodoxus inveniatur*.[^1] Haec igitur inveniuntur in libris sive textibus humanae originis, qui tamen de rebus revelatis agunt et proinde fidei deposito aut consentanei aut adversi sunt. Sic vero et libri seu textus triplicis speciei discerni possunt: *sacri sive inspirati, mere profani, dogmatici*.

Cum ecclesia de tali textu vel libro judicat, duo distinguas: *quaestionem facti* et *quaestionem juris*. Ut nempe liber aliquis damnari vel approbari possit, prius constare debet doctrinam aliquam, eam nimirum, ob quam liber approbatur vel reprobatur, in eodem libro vel textu contineri: *quaestio facti*, quae inquirit, *quisnam sit sensus* libri talis ejusve auctoris. Hoc supposito exurgit quaestio, num doctrina ipsa conformis an difformis an revelatione sit: *quaestio juris*, quae dijudicat, *qualis sit sensus*, rectusne an pravus. — De hac altera quaestione hic non sumus solliciti; haec soluta est in disputatione antecedente, qua definivimus ecclesiam infallibilem esse in exponendis et proponendis veritatibus revelatis iisque connexis; supponit tamen haec quaestio priorem esse solutam.

Nos agimus de *priore quaestione*, num ecclesia infallibiliter dijudicare possit, utrum in aliquo libro qua tali, ex mente auctoris, determinata doctrina certo sensu dogmatico intelligenda inveniatur necne. Statim intelleges sensum iterum *duplicem* esse posse: *unum sensum obvium, naturalem, objectivum*, quem verba ex usu communi loquendi et ex regulis sanae interpretationis fundunt; hic vocatur etiam sensus auctoris *qua auctoris*; etenim merito homo scribens et publice edens librum praesumitur eum sensum intendisse, quem verba ejus ex usu inter homines recepto significant. *Alter sensus* est sensus auctoris *mere subjectivus*, ejus *qui est auctor*, qui vi verborum et contextus non exprimitur, tamen fortasse ab auctore prorsus arbitrarie interne suppositus fuerit.

Ecclesia non judicat de sensu pure subjectivo sive arbitrario auctoris, qui ut internus et reconditus fidelibus neque prodesse neque obesse possit, sed de sensu objectivo et naturali, de sensu auctoris *qua* auctoris, qui ab omnibus prudentibus lectoribus intellegendus sit. In hoc vero sensu dijudicando ecclesiam dicimus esse infallibilem.

**II.** Non multum immorabimur in *factis* dogmaticis latiore sensu. Res *enim* per se videtur manifesta. Fac enim v. g. concilium tridentinum legitimum non esse: neque fides eorum inconcussa permanere poterit, quae a concilio definita sunt; fac supremum pontificem non esse legitimum: nemo ei credere quidquam posset ea firmitate qua oportet. Cum *porro* omnis fidei declaratio authentica ab ejusmodi facto dependet, tota fides jam labefactaretur, si ejusmodi facta certa declarari non possent. — *Ceterum* quae de textibus dogmaticis dicuntur, immediate et huc referri poterunt.

**1.** Quoad textus dogmaticos, res probatur *ex praxi ecclesiae*. — a) Ex iis quae cum jansenistis, praecipuis hac in re adversariis, saeculo XVII facta sunt. Hi enim facile concedebant, ecclesiam infallibilem esse quoad veritates revelatas; ast singulari pertinacia negabant eam infallibilem fuisse, cum judicasset Jansenium in libro „Augustinus" doctrinam haereticam proposuisse. — Ipsa historia vero ita fere se habet:

Conscripsit Jansenius librum „*Augustinus*", existimans se genuinam demum doctrinam hujus s. doctoris de gratia invenisse. Ex hoc libro 35 episcopi Galliae quinque propositiones prompserunt et ad summum pontificem Innocentium X detulerunt rogantes eum, ut de illis judicium ferret: condemnatae sunt in *constit. Cum occasione* (1653).

Jansenii amici tunc fatebantur, illas propositiones juste omnino damnatas esse, sed duce Arnaldo negabant easdem in libro Jansenii reapse extare vel, quod fere idem valet, eas esse damnatas in sensu quem ipse Jansenius intendisset (*in sensu auctoris*). Ast Alexander VII (1656) contra hanc vanam exceptionem declaravit et definivit, „quinque illas propositiones ex libro Cornelii Jansenii episcopi yprensis, cui titulus est ‚Augustinus', excerptas ac in sensu ab eodem Cornelio Jansenio intento damnatas fuisse" (*constit. Cum ad s. Petri sedem et Regiminis apostolici*).

Jansenistae nondum acquieverunt novamque exceptionem adinvenerunt dicentes, se vi harum constitutionum ad obsequiosum silentium adstrictos esse, non vero ad internum assensum; pontificem enim infallibilem esse in judicio ferendo de doctrina seu de propositione in se spectata, non vero infallibilem esse in judicio de facto, num propositiones ibi sub certo quodam sensu, sensu auctoris, inveniantur. — Ecce praecise id negabant, quod nos defendimus. Et quid factum est? Clemens XI, tunc pontifex, et hoc effugium evertit, jansenistarum sensum reprobavit nostrumque assertum ipse statuit declarans (1705): „Oboedientiae, quae praeinsertis apostolicis constitutionibus debetur, obsequioso illo silentio minime satisfieri, sed *damnatum in quinque praefatis propositionibus Jansenii libri sensum*, quem illarum verba prae se ferunt, ut praefertur, *ab omnibus Christi fidelibus ut haereticum* non ore solum, sed et *corde recipi ac damnari debere*, nec alia mente, animo aut credulitate supradictae formulae subscribi licite posse" (*constit. Vineam Domini*; *D. n. 1350*).

Vi igitur declarationis supremi pontificis omnes fideles interno assensu propositiones Jansenii ut tales secundum sensum, quem objective fundunt, ut haereticas tenere debent. *Atqui* in haeresibus proscribendis ecclesia certe est infallibilis. *Ergo* infallibilem se ostendit etiam in textibus ejusmodi dogmaticis declarandis.

b)\ Neque tamen hoc unicum factum est ex praxi ecclesiae. Ita jam concilium *nicaenum I scripta* Arii et ratione eorum ipsum Arium condemnarunt;[^2] similiter patres *conc. ephesini* „Nestorii epistulam et dogmata anathematizarunt" (*D. n. 125*). Ita *conc. oecum. V* anathema dixit ei, qui „defenderit impia *scripta Theodoreti* et non anathematizaverit praedicta impiissima conscripta" (*D. 226*), imo tota *actio de tribus capitulis* in hoc versabatur, ut *libri Theodori* mopsuesteni, *scripta* Theodoreti, *epistula* Ibae et simul cum libris eorundem quoque auctores damnarentur. Ita et *Martinus V* interrogari jussit quosdam, „utrum credant *libros* et doctrinas (*Wiclefii, Hus*) fuisse perversos".

**2.** Res etiam *ex ratione multo universaliore* illustrari potest. Christus *nimirum* ecclesiam magistram fidei infallibilem constituit pro hominibus, ut homines de veritatibus fidei earumque sensu certiores redderentur: ergo quoad fidei quaestiones, *prout inter homines*, ecclesiae membra, *moventur vel moveri possunt*. *Atqui* inter homines quaestiones fidei non moventur nisi verbis, propositionibus sive textibus, qui cum dogmate connexi, tamen non sunt inspirati vel formaliter a Deo revelati — *textibus dogmaticis* certo quodam sensu intelligendis. *Ergo* si ecclesia infallibilis magistra pro hominibus constituta est, hanc suam infallibilitatem vel maxime in declarandis ejusmodi textibus exercere debet. Necessario jam, quotiescunque ab ecclesia judicium de veritate vel falsitate alicujus doctrinae fit, etiam judicium de verbis humanis eorumque sensu fit, quibus doctrina exprimitur. Et hoc certe valet de enuntiationibus propriis ecclesiae, sive quae nunc fiunt, sive quae olim factae sunt, quibus ipsa dogmata explicat.

Valet autem etiam de enuntiationibus aliorum. Revera si ecclesia vel quoad has non est infallibilis, quivis potest impune spargere doctrinas revelationi oppositas et judicium ecclesiae effugere, eo quod ecclesia non sit infallibilis in sensu verborum suorum dijudicando; neque ecclesia efficaciter cavere potest, ne homines falsas doctrinas pro veris addiscant et teneant, quia sensus verborum et scriptorum eorum ab ecclesia attingi nequit (Pesch *Comp. I n.* 346).

Huc referas, quae leguntur 1 *Tim* 6, 20; vel 2 *Tim* 1, 13: „Formam habe sanorum verborum, quae a me audisti in fide et in dilectione in Christo Jesu"; et *ib.* 2, 16: „Profana autem et vaniloquia devita; multum enim proficiunt ad impietatem, et sermo eorum ut cancer serpit".

Principium vero nostrum et s. Thomas adhibet 2, 2 *q.* 11 *a.* 2 *ad* 2 dicens: „Per verba, quae quis loquitur, suam fidem profitetur; est enim confessio actus fidei; et ideo si sit inordinata locutio circa ea, quae sunt fidei, sequi potest ex hoc corruptio fidei". — *Atqui* ecclesiae sane est talem corruptionem impedire.

Ipsi jansenistae bene intellexerunt, hanc distinctionem inter infallibilitatem ecclesiae circa *quaestionem juris* et fallibilitatem circa *quaestionem facti*, si admitteretur, inexpugnabile praesidium suae haeresi praebere; sed hac ipsa sua astutia id effecerunt, ut veritas diserte proponeretur et clarius ab omnibus perspiceretur (Pesch *n.* 540).

**Corollarium.** Immediate patet, quod ecclesia infallibilis est etiam in adhibendis terminis ad veritates apte proponendas. Ideo infallibiliter ecclesia contra arianos statuit, filium ‚*homousion*' sive ‚*consubstantialem*' esse patri et id ab omnibus fidelibus esse admittendum; similiter infallibilis erat in adhibenda voce *transsubstantiationis* circa mysterium eucharistiae.

**III. Exceptiones diluuntur.** — 1.\ Immerito plane excipiunt, veritates tantum revelatas objectum esse magisterii ecclesiae. Praeter veritates enim revelatas, objectum primarium infallibilitatis, est et alterum secundarium, quod res fidei connexas comprehendat.

*Ast* tale objectum, ajunt, impossibile est; etenim si ejusmodi res per ecclesiam infallibiliter definiretur, admittendum esset fide *aut* divina *aut* ecclesiastica; *atqui* fides divina impossibilis est in rebus immediate non revelatis, fides ecclesiastica non existit. — *Resp*: Certe constat, ejusmodi facta ab ecclesia declarata admittenda esse; num fide divina, an ecclesiastica, alia quaestio est, quae hic non erit solvenda.

*Attamen*, instant, nulla necessitas apparet, ut ecclesia etiam circa textus et sensum auctoris sollicita sit. Veritas enim revelata sufficienter custoditur, si haereticae doctrinae in se ut jacent declarantur, abstrahendo a libris certis et textibus. — *Respondebis*, ecclesiam ejusque magisterium institutam esse pro fidelibus, ut hi de rebus revelatis recte sentiant et loquantur; quare ecclesia abstrahere nequit ab eo, quomodo veritates fidei a vel pro fidelibus in libris proponantur vel a singulis fidelibus exponantur.

**2.** Sensum alicujus libri vel propositionis declarare, pertinet ad philologos sive grammaticos; *atqui* ecclesia cum philologia vel grammatica nihil habet commune. — *Respondemus*: Etiam theologi verba adhibent ad sensus suos manifestandos; quare verba sub hoc respectu certe et ad theologos spectant; quamvis mera externa compositio et etymologia verborum merito grammaticis committatur.

*Ast* saltem de sensu auctoris ipsius ecclesia nihil certi potest scire; ergo de hoc saltem infallibiliter definire nequit. — *Distinguas*: Ecclesia sensum subjectivum scire nequit, quem scriptor prorsus arbitrarie verbis suis supposuerit *cc*. vel *tr*. non potest scire sensum objectivum, quem verba, ut sonant, inter homines fundunt, quem et ipse auctor verbis suis supposuisse necessario praesupponitur *ng*. — Hunc sensum auctoris objectivum, quem et alii homines scripta ejus legentes apprehendunt, ecclesia respicit; arbitrarium vero sensum neque ipsa curat neque ullus mortalium.

**3.** Ex praxi ecclesiae non multum sequi videtur; etenim ecclesia scripta damnavit eodem modo quo ipsas personas haereticas, dicente v. g. conc. V: „damnamus Theodorum cum nefandis ejus scriptis". *Atqui* personas damnans non est infallibilis. *Ergo* neque quoad scripta eorum. — *Resp*: Ecclesia judicio doctrinali et ipsas personas infallibiliter condemnat, quatenus verbis quibusdam objective haereses exprimebant et ut auctores cum verbis suis identificantur, non autem per se ibi respicit subjectivam eorum et internam affectionem. — *Alias* ecclesia punit haereticos, et tunc eorum contumaciam et internam perversitatem supponit; hoc in judicio criminali (circa factum ut ajunt particulare) utique errare poterit.

*In forma igitur*: Tr. M. — *Dist. min.*: Ecclesia personas damnans, quamdiu eas cum erroribus eorum objective propositis judicio doctrinali identificat, non est infallibilis *ng.* agens ju- dicio criminali de subjectiva et interna earum affectione *cc* vel *tr.* — *Contrad. csq:* non est infallibilis quoad scripta in se con- siderata *ng.* quoad internum animum vel subjectivam culpam *tr.*

**4.** Provocant adversarii ad dicta quorundam patrum veterumve theologorum, quibus hi asseruerint ecclesiam infallibili- lem esse in rebus fidei, non ita in quaestionibus facti. Ita v. g. s. Thomas: „In rebus fidei, inquit, ecclesia non errat; in aliis vero sententiis, quae ad particularia facta pertinent ... possibile est judicium ecclesiae errare propter falsos testes" (*Quodl. 9 a. 16*). — Ex ipsis verbis („propter falsos testes") fere patet di- stinctio, qua difficultas haec expediatur: neque enim s. doctor de factis dogmaticis loquitur, sed de factis judicialibus, „ut cum agitur de possessionibus vel criminibus vel de hujusmodi" (*ib.*).

a)\ *In particulari* ex historia huc referendae sunt exceptiones, quas desumunt ex iis, quae cum Vigilio papa (*cf. supra p. 392*) et post concilium V cum Pelagio II circa eandem rem acciderunt. Hic ad episcopos Istriae, qui contra damnationem trium capitulo- rum repugnabant, scribit: „Aperte nobis licentia tribuitur, ut, quid- quid Chalcedone extra fidei causas de personis gestum est, retractetur. Specialis quippe synodalium conciliorum causa est fides; quidquid ergo praeter fidem agitur, Leone docente osten- ditur, quia nihil obstat, si ad judicium revocetur" (*ep. 5, 19; M PL 72, 733*). Atqui quod retractari potest, infallibilitati obnoxium non est. — *Sed* Pelagius quaestiones „de personis", quas alibi etiam „superfluas" dicit, eas intellexisse videtur, quae de sensibus internis, de peccato formali haereseos etc. in concilio isto V acta sunt; facta vere dogmatica a judicio peremptorio conciliorum se non exemisse, ipse Pelagius vel in eadem epistula ostendit, qua stricte vindicat condemnationi trium capitulorum esse omnino as- sentiendum.

b)\ Ex recentioribus theologis provocant ad Bellarminum, qui solutione sua in causa Honorii prius prolata, tanquam proba- bilem adjungit hanc alteram, „quae est Joannis a Turrecre- mata (*de eccl. II 93*), qui docet patres sextae synodi damnasse quidem Honorium, sed ex falsa informatione, ac proinde in eo judicio errasse; quamvis enim generale concilium legiti- mum non possit errare, ut neque erravit hoc sextum, in dogmati- bus fidei definiendis, tamen errare potest in quaestione de facto. Itaque tuto dicere possumus, hos patres deceptos ex falsis rumoribus et non intellectis epistulis Honorii, immerito cum haereticis connumerasse Honorium" (*de rom. pont. IV 11*). — Revera Bellarminus accurate de re locutus non est; sed et alii theologi tunc temporis inveniuntur, qui similiter loquebantur; quid inde? Error paucorum — tempore commissus, quo suprema ecclesiae auctoritas rem nondum tam liquide declaraverat! *Ceterum* Bellarminus infallibilitatem ecclesiae in factis dogmaticis non semel docuit; quare si vis mitius eum intellegere, cogitaveris de damnatione Honorii haeretici qua hominis, quatenus ipse interne et subjective haeretico afflatus fuerit spiritu; sic habebis factum mere humanum, non dogmaticum; in quo error conciliorum admittitur possibilis. Cf. Wilmers *de eccl.* n. 253.

[^1]: {org. 1} Discrimen maxime in eo est, quod *priora facta* respiciunt personam physicam vel moralem, a qua fidei doctrina procedit, *altera vero signa*, quibus doctrina exprimitur. Unde *priora cum* revelatione connectuntur nexu certitudinis sive manifestationis, quatenus ipsis negatis veritates revelatae incertae redduntur; ita legitimitate pontificis addubitata, ejus definitiones jam non cum certitudine tamquam veritates definitae retineri possunt. *Altera cum* veritatibus revelatis connectuntur nexu significationis sive veritatis, non solius certitudinis; si enim ecclesia ea repudiaret, quae sunt de facto conformia cum revelatione, ipsam veritatem jam proderet; cf. Palmieri de rom. pont. § 21 n. V.

[^2]: {org. 1} Cf. Hefele *Konziliengeschichte* II c. 2 § 31.