## DISSERTATIO XXXVIII.

Quaenam exceptiones dari possint contra electionem Papae.

Ante difficultatum enodationem praemittendum est primo, quod exceptio, secundum Panormitanum in Rubr. de exceptionibus num. primo, est actionis, aut intentionis exclusio, et est dupplex, alia judicialis, et proprie dicta, alia vere extrajudicialis, & impropria. Prima est actionis exclusio, supponitque litem, & actorem, & haec proprie est provocatio Rei in judicium facta ab Actore, & ab eo stimulati, sed ex parte, Actoris, seu Agentis correspondet replicatio, quae est exceptiones exclusio, secunda est intentionis exclusio, & haec non supponit judicium neque Actorem, sed intentionem aliquid obtinendi, et conservandi, quod maxime locum habet in electionibus, quando aliquis excipiendo impedit ne aliquis eligatur, vel ne electus confirmetur, vel confirmatus consecretur; sicque ista exceptio est intentionis exclusio, illa vero actionis.

Secundo praemittendum est, quod inter huiusmodi exceptiones magnum reperitur discrimen, secundum Panormitanum, capite *super eo* numero secundo, exceptio enim judicialis ultra repulsionem nihil operatur, namque sufficit excipienti si repellat Actorem, & impediat actionem, sed exceptio extrajudicialis habet quamdam vim accusationis, & actionis, & qui excipit, quodamodo dicitur actor, & haec exceptio vocatur etiam accusatio his praemissis.

Inquires primo. Utrum contra electionem, & electum in Papam possit dari exceptio judicialis, & proprie dicta?

Respondeo negative, cuius ratio est, quia electus in Papam nihil agit contra aliquem, nec in aliquod judicium vocat, ut contra eum possit Reus excipere, & cum ab agendo repellere, quinimo ipse electus statim, ac consentit electioni, Pontifex est, ac potens administrare Panatum capite *In nomine Domini* disputatione 23. igitur contra Papam electum non potest dari exceptio judicialis, & proprie dicta.

Ulterius verus Papa non habet, ut in judicio sit vere Pars, quae ex aequo cum Actore concurrat, sed semper est verus Superior, si est verus Papa, vel Praesumptus, vel a sua obedientia reputatus; quomodo ergo contra illum locum habere poterit exceptio judicialis?

Ex qua doctrina colligitur, quod contra electionem Papae non potest dari, nisi exceptio nullitatis, quae ponitur inter exceptiones extrajudiciales secundum Panormitanum in Clementina prima num.78. quia, secundum Turrecrematam, Belarminum, & alios citatos a Pallerino quaest.72. de electione Papae, inutiliter opponitur contra electionem Papae quid quid electionem ejus non reddit nullam, quamvis enim ante electionem, opponi possint omnes defectus, etiam non irritantes ad perseverandam exclusionem indigni, non tamen ad effectum ut irrita sit electio, si non obstante aliquo tali defectu electio fiat, proindeque solum datur exceptio nullitatis, vel ex parte eligentium, vel ex parte electi vel ex parte electionis, ut melius explicabimus.

Inquires secundo in quibus casibus possit dari exceptio nullitatis electionis Papae ex parte eligentium.

Respondeo quod ex parte eligentium potest excipi pro nullitate electionis. I. actualis furor vel amentia tempore electionis. II. quod aliquis Cardinalis non sit Diaconus, neque ad hoc privilegiatus III. quod non sit legitimus Cardinalis. Sic tenent Panormitanus in cap. *licet* de electione num. 10. Iacobatius, Azorius, Ioannes a S. Thoma, & alii. IV. defectus libertatis proveniens ex vi, vel metu Cardinalibus illato, sic habetur ex Concilio Constantiensi supra citato.

Sed advertendum est, quod si demptis huiusmodi Cardinalibus supradictos defectus habentibus, adhuc electus esset nominatus a duabus partibus Cardinalium in Conclavi existentium, cessaret omnis exceptio, quia cum talis electus esset a duabus partibus Cardinalium electus, nil interesset, si alii essent, vel non essent legitimi vocales, sic colligitur ex cap. licet de electione, ex Iacobatio lib.4. a 4. §. *tertio casu* pag. 201.

Ulterius advertendum est, quod si vitium eligentis non opponeretur ante electionem, sed ipse sub titulo saltim colorato nullo reclamante eligeret, valide eligeret, & post electionem non esset tempus amplius excipiendi contra illum cuius ratio est, quia habens titulum coloratum, stante communi errore, & tolerantia, valide agit, quando ex publico officio agit, uti communiter tenent Canonistae.

Inquires tertio in quo casu possit dari exceptio nullitatis in electione Papae, ex parte electi?

Respondeo quod possunt dari in electione Papae exceptiones nullitatis ex parte electi primo ratione furoris, vel dementiae secundo si electus esset faemina, Hermaphrodidus, Mutus, Surdus, Caecus &c. In quibus ambagibus, & ineptiis non est inutiliter immorandum, Cardinales enim non sunt, nec erunt tam fatui, qui ex speciali instintu Spiritus Sancti ducuntur, ut similia genera Personarum ad Pontificatum promoveant tertio defectus moralis haeresis ex parte electi, quod tamen spectato jure antiquo debet cum limitatione intelligi. Quippe si electus haeresim detestaretur non potest illi dari talis exceptio quia haereticus non est de ponendus a Pontificatu, nisi sit pertinax, & incorrigibilis, & electio haeretici non est de jure Divino ipso facto irrita, licet sit irritanda si electus noluerit corrigi quapropter ad talem electionem irritandam necessaria est Ecclesiae sententia de electi incorrigibilitate. Hoc autem, ut dixi intelligitur spectato jure antiquo caeterum spectato jure novo constitut. 19. Pauli IV. *Cum ex Apostolatus* innovate a Sancto Pio V. contra electionem Papae dari potest exceptio haeresis, & schismatis contra electum si apparuerit aliquando fuisse haereticum, vel schismaticum, ejus electionem irritam declarando, itaut si talis electus sit in possessione suae administrationis liceat Clero, & Populo ab eiusdem obedientia recedere, sed quomodo hoc intelligatur in sequentibus quaestionibus elucidabimus defectus 4. simoniae de quo fuse tractatum est, quomodo irritet electionem, & quando.

Praeter hoc defectus morales haeresis, schismatis, & Simoniae nullius alterius criminis exceptio dare potest contra canonice electum in Papam, quia Papae potestas a bonitate vitae non dependet, & nullo jure constat ex huiusmodi criminibus electionem Papae reddi irritam, & semper urget decretum Concilii Lateranensis in cap. *licet*, ubi expresse praecipitur, ut electus canonice, nulla obstante exceptione, habeatur tamquam verus Papa. Sic Passerinus quaest. 32. num. 8. pro se citans Panormitanum, Azorium, Iacobat. Bonacinam, & alios.

Ulterius, sicuti ex huiusmodi criminibus modo nuper explicato non redditur irrita electio Papae, ita neque contra ipsam potest opponi exceptio excommunicationis, vel cuiuslibet alterius censurae, quia secundum constitutionem Pii IV. *in eligendis*, & Greg. XV. *Aeterni Patris* nulla excommunicatio; aut censura impedit in electione Papae usum vocis activi, aut passivae. Pariter nulla potest ei opponi irregularitas, seu inhabilitas, quae sit juris positivi; quapropter electio in Papam illius, qui sit in corpore vitiatus, vel alio simili modo inhabilis est valida licet peccet mortaliter Cardinales illum hoc modo eligentes, uti docet Jacobat. liber. 3. a. I. pag. 150.

Inquires quarto, in quibus casibus possit dari exceptio nullitatis in electione Papae ex parte formae.

Respondeo, quod in electione Papae potest dari exceptio nullitatis ex parte formae ratione illorum defectuum, qui continentur in Bulla *Aeterni Patris* §. *Quod si electio*, puta, si electio fieret non in Conclavi clauso, si non a duabus partibus Cardinalium praesentium in Conclavi excluso voto electi, vel alia huiusmodi.

## DISSERTATIO XXXIX

Qualiter possit excipi contra electionem Papae?

Statuto in superiori dissertatione, in quibus casibus possint dari exceptiones nullitatis contra electionem Papae, remanet modo discutiendum qualiter possit excipi contra illam, pro quo.

Praemittendum est, exceptionem nullitatis dupplicem esse, videlicet de iure tantum, et de iure et de facto simul. Exceptio de iure contingit, quando obiiciuntur nullitates coram iudice competente probandae, interim electo obedientiam non praestando, non tamen eum deiciendo, sed in sua possessione relinquendo, usquequo causa Papatus fuerit coram Concilio definita et de electionis valore vel nullitate pronuntiatum. Talis exceptio dicitur de iure, sed non de facto, quia non spoliatur intrusus via facti, sicuti est illa exceptio, quae secundum decretum Concilii Constantiensis sessione 39 dari potest contra electionem Papae, si praesupponatur facta per metum. Exceptio de iure et de facto contingit, quando, ne dum per excipientes apponitur aliqua nullitas contra electionem vel electum, sed negatur etiam omnino obedientia electo, taliter ut, si ille velit, in Papatu persistere possit per vim et per potentiam brachii saecularis expelli, et alius, loco illius, Papa valide eligi hoc praemisso.

Inquiritur primo, an ubi nullitas electionis Papae, ex quacumque causa proveniat, est omnino notoria et undequaque manifesta possit contra electum excipi, et de iure et de facto? Respondeo affirmative cum Passerino quaest. 32. num. 14, qui etiam asserit hanc sententiam esse communem Doctorum et Canonistarum, cuius ratio est evidentissima, in primis, quia loquendo de nullitatibus, quae possunt esse ex parte formae, nimirum quia electus est intrusus, idest non electus ex concordi et legitima electione duarum Partium Cardinalium, habetur ex cap. *In nomine Domini* dist. 23 et ex cap. *Si pecunia* dis. 79. quod sic electus debet reiici et alius legitime eligi. In Constitutione *Aeterni Patris* et *Quod si electio* praecipitur quod electus, non servata forma ibi statuta, tamquam Apostaticus habeatur et sub poena excommunicationis prohibetur omnibus illi obedientiam praestare.

Ulterius, loquendo de crimine haeresis vel schismatis undequaque notorio, adest constitutio D. Pauli IV *Cum ex Apostolatus*, quae dat facultatem recedendi ab obedientia eius, de quo apparuerit aliquando fuisse haereticum vel schismaticum. Tandem de crimine notorio simoniae statuitur per Iulium II et datur Cardinalibus facultas spoliandi intrusum et alium eligendi. Igitur contra nulliter electum nullitate undequaque notoria vere potest excipi exceptione tam iuris quam facti, illi denegando obedientiam et alium eligendo, qui sit legitimus Papa, nullo alio expectato iudicio.

Huius autem sunt exempla quam plurima. Constantinus enim Totonis Ducis Nepesini frater, ex Laico per vim intrusus et sine electione Cardinalium ordinatus, post annum a Christophero Primicerio et Sergio Sacellario eius filio ejectus est et canonice electus fuit Stephanus IV. Ulterius Christophorus Cardinalis tituli S. Laurentii in Damaso detruso Leone V legitimo Pontifice Sedem Apostolicam invasit, sed post septem menses expulsus fuit, quamvis ab alio sedem invadente, qui fuit Sergius III, expoliatus, quem Ecclesia sustinuit, usque quo post tres annos defunctus est.

Inquiritur secundo, utrum possit dari aliqua exceptio contra electum, receptum tamen nedum a Cardinalibus, sed a tota Ecclesia pacifice et sine oppositione? Respondeo negative cum Passerino num. 17, citante pro se plures Doctores Canonistas, Innocentem Compostellanum, Iacobatium et alios. Ratio autem est evidentissima, quia Pontifex electus a Cardinalibus et a tota Ecclesia pacifice receptus non potest non esse verus Pontifex. Quod sic probatur: quia Ecclesia, postquam adhibuit moralem diligentiam in electione Papae, recipit Papam ex speciali instinctu Spiritus Sancti, ut suae fidei regulam infallibilem, in quo non potest errare, cum sit Columna veritatis, contra quam portae inferi non praevalebunt. Igitur Papa sic receptus non potest non esse verus Papa, et consequenter contra talem sic electum et receptum nulla potest dari exceptio.

Ulterius, Ecclesia debet esse certa quod non possit a Pontifice in rebus fidei decipi, et debet etiam esse certa quod Papa sit legitimus et habeat infallibilem assistentiam Spiritus Sancti. Igitur in terris debet dari iudex, qui infallibiliter possit decernere quod electus in Papam sit verus et legitimus Papa. Atqui hic iudex non potest esse nisi Ecclesia, cui Christus electionem Pontificis commisit, proindeque iudicium certum et infallibile tradidit de legitima electione Papae, sive judicialiter per Concilium, sive extrajudicialiter per communem et pacificam Pontificis receptionem. Igitur Ecclesia non potest errare in recipiendo pacifice Papam a Cardinalibus electum, proindeque nulla potest dari exceptio contra Papam legitime electum a Cardinalibus et ab Ecclesia receptum.

Advertendum tamen est, ut omnis aequivocatio tollatur, quod contra electionem Papae pacifice recepti ab Ecclesia non datur exceptio non quia consensus vel acceptatio Ecclesiae sit electio vel vi sua possit non electum eligere, quia facultas eligendi competit solis Cardinalibus, nec quia fidelium consensus aut acceptatio sit veluti confirmatio electionis, quia electio Papae non indiget confirmatione, nec quia electionis valor dependeat a consensu et acceptatione populorum, quia canonice electus a Cardinalibus ex vi electionis ab illis factae est verus et legitimus Papa antecedenter ad acceptationem Ecclesiae. 

Hic fidelium consensus et totius Ecclesiae acceptatio est affectus infallibilis validae electionis eiusque valorem a posteriori infallibiliter probat. Proindeque, stante infallibilitate electionis, non potest contra illam ulla exceptio dari. Neque obstat quod stante infallibilitate iudicii Ecclesiae in pacifica receptione Papae, adhuc potest dari locus exceptioni contra Papam electum et receptum ab Ecclesia, non quidem in foro conscientiae et Dei, sed solum in foro exteriori, ita ut electio in foro externo irritetur.

Non inquam obstat, quia neque in foro conscientiae neque in foro exteriori, posita electione et pacifica receptione Papae facta ab Ecclesia, potest dari exceptio. Nullum enim debet esse dubium de veritate electionis Papae, quia Ecclesiae necessaria est fides certa absque ulla formidine quod electus simpliciter sit verus Papa, et gesta per eum sint infallibilia. Quod non posset verificari, si esset minimus locus exceptioni. Fateor ante electionem et pacificam receptionem Papae posse contra ipsum excipi et de iure et de facto, sed quia electio Papae fit ex speciali ductu Spiritus Sancti et Ecclesia non potest errare in accipienda regula viva fidei, cuiusmodi est Papa, ideo post legitimam electionem Papae et receptionem nulla potest dari exceptio, nec in foro interiori neque exteriori.

Et haec Ecclesiae acceptatio (uti egregie explicat Ioannes a Sancto Thoma, secunda secundae quaest. 7, disp. 2, art. a) primo fit per concordem electionem saltem duarum partium Cardinalium, nullo eorum excipiente aut opponente. Secundo, per publicationem, qua ab uno Cardinali nomine omnium electio publicatur populo, estque quasi definitiva declaratio huius legitimae electionis. Tertio tandem per acceptationem factam a reliquis Praelatis et Populo Romano et successive ab aliis Praelatis extra Romam existentibus, nullo fidelium contradicente.

Quod totum explicatur et corroboratur exemplo Canonizationis Sanctorum. Licet enim Pontifex antecedenter ad Canonizationem Sanctorum innitatur fallibilibus Processibus, quibus potest subesse falsum, attamen in actu Canonizationis instinctu Spiritus Sancti infallibili ducitur et numquam potest errare. Ita pariformiter dicimus quod licet iudicium electionis Papae in suo fieri dependeat a fallibilibus principiis, tamen ipsa actualis Ecclesiae receptio est ex infallibili instinctu Spiritus Sancti. Ideoque sic Ecclesia regitur, quod numquam accepit nec recipiet incapacem nec recipiet nisi verum Pontificem. Ita quod in recipiendo Pontificem non possit errare. Ita sustinent Gravina, Ioannes a Sancto Thoma, Passerinus num. 20 et alii Theologi sentientes de fide esse quod Pontifex in facie Ecclesiae canonice electus et ut talis ab Ecclesia receptus sit verus Papa, Successor Beati Petri, habens plenitudinem potestatis in Dei Ecclesiam.

Sed quid dicendum si post electionem factam a Cardinalibus et pacificam acceptationem Ecclesiae manifestaretur aliqua nullitas occulta electionis? An liceret de nullitate excipere?

Respondeo negative cum Passerino num. 22. Cuius ratio est quia leges annullantes et irritantes electionem Papae habent pro fine libertatem electionis Pontificis et praecipue eius securitatem, et ut schismata vitentur. Atqui si Papa in facie Ecclesiae, servata Canonica forma eligitur et sic electus ab universa Ecclesia recipitur, et post receptionem aliqua notitia defectus superveniente quis posset contra talem electum excipere, illiusque electionem impugnare, sicque electum eiicere, maximum periculum schismatis in Ecclesia immineret. Igitur ad vitanda schismata non licet in supradicta hypothesi de nullitate electionis excipere.

Ulterius, Ecclesiae universalis pacifica et libera receptio est veluti declaratio valoris electionis infallibilis. Igitur, si adsit pacifica acceptatio Ecclesiae respectu Papae et postea adveniat aliquis defectus occultus, signum est non interesse electionem. Alias Ecclesia in recipiendo Pontifice potuisset errare, quo posito nulla esset certitudo legitimi Papatus in Ecclesia, et de quolibet Pontifice posset dubitari, vel an esset non baptizatus vel ex alia causa occulta non Papa legitimus.

Neque obstat quod obiiciunt adversarii, videlicet quod quidem adest certitudo Pontificem electum et receptum ab Ecclesia duce speciali assistentia Spiritus Sancti, ut Ecclesiam regat, supplente quidquid opus est, ut actio Pontificis sic sedentis sit valida. Non tamen est omnino certum quod Ecclesia in recipiendo Pontifice cum aliquo defectu nullitatis occulto non erraverit, sicque possit dari locus exceptioni.

Non inquam obstat, ut valide impugnat Ioannes a Sancto Thoma loco nuper citato. Hic enim sunt duae propositiones: videlicet, Pontifex pacifice a tota Ecclesia receptus est verus Pontifex, seu Ecclesia non potest errare in recipiendo Pontificem legitime electum; et alia propositio, Pontifex receptus ab Ecclesia habet assistentiam Spiritus Sancti, ut non possit invalide agere. Cur ergo una propositio erit certior alteri? Et si conceditur quod Ecclesia possit errare in recipiendo Papam et possit habere Papam falsum pro vero Papa, quanta certitudine poterit asseri quod Pontifici falso ab Ecclesia recepto assistat Spiritus Sanctus ne erret et invalide agat? Igitur convenientius dicitur et dici debet quod Spiritus Sanctus Ecclesiam regit, ut Papam falsum non recipiat et quod in Sede Petri nullum Papam falsum pacifice sedere permittat. Proindeque nulla potest dari exceptio nullitatis etiam occultae post legitimam electionem Papae eiusque pacificam acceptationem Ecclesiae.

Neque iterum obstat quod, posita electione Papae illiusque pacifica acceptione facta ab Ecclesia, talis Papa est verus Papa, cum Ecclesiae receptio sit signum infallibile veritatis electionis Papae. Non tamen est Papa non deponibilis, constito de defectu irritante electionem ex vi iuris positivi.

Non inquam obstat, quia lites et schismata debent ab Ecclesia eliminari ut non in aeternum perseverent. Quod si vis praescriptionis tanta est ut faciat suum quod suum non erat, iure clamant quod contra sententiam quae transit in iudicatum non detur appellatio et oppositio. Debet ne forsitan Ecclesia continuis litibus et contentionibus agitari eiusque caput subdi violentiae principum, ut toties, quoties Papa pro Domo Dei contra principes murus steterit inflexibilis, possint potentatus et principes sub praetextu nullitatis electionis Papam persequi? Absit hoc. Sed Ecclesiae acceptatio sumi debet tamquam omnimoda et publica declaratio valoris electionis, contra quem non valeat alia oppositio, et Ecclesia possit sub suo Pastore quiete vivere, et Papa sine timore principum possit viriliter agere et iurisdictionem Ecclesiae tueri, vitia arguendo et mores reformando.

Quapropter dicendum est quod leges ecclesiasticae irritantes electionem Papae non comprehendunt hunc casum electionis cuius defectus ita fuerit occultus, ut eo non obstante, Papa fuerit tamquam legitimus ab Ecclesia universali receptus. Neque potest absque errore asseri quod Papa ab Ecclesia pacifice electus sit verus Papa et deponibilis superveniente defectu occulto nullitatis.

Non tamen dixi quod electio nulla convalidetur ex acceptione Ecclesiae, sed quod per nullam legem positivam electio sit occulte deficiens et nihilominus, postquam est acceptata et approbata ab Ecclesia, sit irrita et inanis. Quia hoc requirit Ecclesiae universalis pax, securitas et tranquillitas.

Inquiritur tertio, utrum antequam Papa sit pacifice receptus ab Ecclesia, possit excipi contra eius electionem tam de iure quam de iure et facto?

Antequam quaesito respondeatur, praemittendum est quod triplex casus distinguendus est in tali exceptione: primo, si nullitas sit omnino notoria et undequaque manifesta; secundo, si nullitas non sit in rigore notoria et manifesta sed certa et indubitata; tertio tandem, si nullitas sit solum probabilis.

Circa primum casum iam fuse tractatum est supra in hac dissertatione quaesito primo. Solum advertendum est quod in casu simoniace intrusi simonia undequaque notoria, optimum esset universaliter quod statuit Iulius II in §. *Licet* et in §. *Ad cuius*, qui distinguit inter haec tria, videlicet inter non recipere Pontificem intrusum, inter habere illum ut excommunicatum et haereticum, et inter violenter expoliare Papatu intrusum. Duo prima concessit omnibus fidelibus, sed tertium Cardinalibus, quia in casu intrusi Laicorum non est esse primos duces belli, sed subditos, qui ad instantiam Cardinalium, quorum interest providentia et gubernatio Ecclesiae in vacantia Pontificatus, et Concilii, debent bellum gerere. Sicque optimus ordo servabitur, si Laici duci se sinant ab Ecclesiasticis et ad eorum directionem et instantiam contra Papam intrusum se moveant, neque ab eius obedientia recedant nisi Clero et eorum Pastoribus recedentibus. Quia in rebus fidei et religionis, Laicorum est duci et dirigi, non vero ducere et regere alios.

Quoad secundum casum, si nullitas electionis sit certa et indubitata, non tamen omnino notoria, respondeo quod, licet non tam de facili eveniat quod nullitas Papae sit certa et indubitata, non tamen omnino notoria, attamen si ita contingat, in data hypothesi potest contra Papae electionem excipi de iure et aliquo modo de facto, videlicet non recipiendo electum nec praestando illi obedientiam et communicando cum illo, sed habendo illum ut haeresiarcam. Non tamen potest excipi omnino de facto, intrusum privando possessione quam habet eumque vi eiiciendo et expellendo et compellendo ei adhaerentes ad hoc ut ab eius obedientia recedant.

Probatur prima pars de exceptione de iure et aliquo modo de facto, quia in cap. *Licet* expresse dicitur, loquendo de simonia, *Sed etiam contra dictum sic electum vel assumptum de simoniaca labe a quocumque Cardinali, qui eidem electioni interfuerit, opponi et excipi possit sicut de vera et indubitata haeresi.* Pariter etiam locum habent quae omnibus conceduntur in §. *Liceatque omnibus*, scilicet non reddere obedientiam tali electo et posse habere illum ut haeresiarcam excommunicatum, non communicando cum illo. Insuper ex eodem loco et verbis colligitur quod eodem modo potest excipi de crimine haeresis, quia Iulius II ex hoc decernit posse excipi de simonia, quia supposuit de vera et indubitata haeresi posse excipi contra electum in Papam. Tandem ex Constitutione *Aeterni Patris* et *Quod si electio* statuitur quod electus, non servata forma dictae Constitutionis, sit et habeatur ut Apostaticus. Igitur iam clare patet quod, ubi nullitas electionis sit certa et indubitata, antequam Papa sit pacifice receptus ab Ecclesia, potest excipi de iure et aliquo modo de facto.

Ulterius in Constitutione *Aeterni Patris* excommunicantur nedum intrusus sed etiam eligentes, fautores et complices, et prohibetur illi praestare obedientiam. Quod etiam prohibetur capite *In nomine Domini* respectu eius qui fuerit electus forma dicti capitis non servata. In Constitutione Iulii II *Cum tam Divino* pariter praecipitur quod electus simoniace habeatur ut Apostaticus. Igitur ubi est certum electum esse intrusum, nedum possunt, sed etiam tenentur fideles negare obedientiam tali intruso et habere illum ut Apostaticum. Consequenter potest excipi de iure et aliquo modo de facto.

Ex qua doctrina colligitur primo licere etiam iis qui obedientiam praestiterunt intruso ab eius obedientia recedere. Quia in terminis Constit. Iulii II §. *Liceatque*, hoc illis conceditur. In terminis Constitut. Gregorii XV et in capit. *In nomine Domini* dist. 23, hoc illis sub poena excommunicationis praecipitur, cum Papae intrusi fautores excommunicentur. Qua propter qui prius tali intruso obedivit, tenetur ab eius obedientia discedere, ne in fautoria aut delicti complicite vel sequacitate perseveret.

Colligitur secundo quod, licet in terminis Constitu. Iulii II concedatur facultas excipiendi et recedendi ab obedientia intrusi per simoniam et habendi illum ut Apostaticum, hoc tamen sub aliqua poena non praecipitur. Solum Cardinalibus sub poena excommunicationis mandatur, ne contra dictam Constitutionem faciant. Attamen ex cap. *In nomine Domini* et Constitut. Gregorii XV, fautores, complices, authores et sequaces intrusi contra dictas Constitutiones excommunicantur.

Probatur secunda pars, videlicet quod extra casum notorii, quamvis nullitas electionis Papae sit certa, non liceat omnino de facto excipere, intrusum privando possessione eumque vi expellendo. Quia hoc fidelibus in hoc casu non est concessum, et alias de iure communi possessor non potest via facti expoliari. Quod autem hoc non sit concessum, evidenter ostenditur. In terminis enim Constitutionis Gregorii XV praecipitur quidem quod nullus intruso faveat, sed non dicitur quod intrusus violenter eiiciatur nec datur facultas novum Pontificem eligendi.

In terminis vero cap. *Si quis pecunia*, licet mandetur intrusum expelli, ibi fit sermo de intruso notorie, sicut etiam de intruso violenter et notorie absque concordi electione Cardinalium, sicuti etiam de eo loquitur Romanum Concilium cap. *In nomine Domini* et Constitutio 19 Pauli IV. Pariter Concilium Constantiensis, loquens de intruso per metum, aperte prohibet procedi ad aliam electionem et vult electum manutenere in sua possessione usque ad Concilium, pro cuius tempore eius iurisdictionem suspendit. Igitur ex supradictis Constitutionibus constat quod numquam fuerit concessum fidelibus, extra casum notorii, excipere omnino de facto intrusum, privando possessione. Hic, absque dubio, est modus tutus procedendi et amplectendus in similibus casibus, fugiendo violentias, bella, homicidia et damna irreparabilia, quae secum ferunt violentiae et bellicae hostilitates.

Neque obstat quia Gratianus in §. *Solet* I. quaest. 5 docet quod Papa intrusus potest vi expoliari et non debet restitui, cuius rationem assignat, quia in casu electionis Papae Ecclesia se habet ut Princeps supremus, qui in casu certo, secundum communem Doctorum sententiam, potest bellum indicere illi, qui admonitus nolit reddere sibi quod debet. Igitur Cardinales vi poterunt expellere intrusum simoniace, si admonitus nolit recedere, quando simonia est certa, exclusa etiam notorietate.

Non inquam obstat, quia Gratianus ibi loquitur expresse in casu notorii, cum ibi sermo sit de intruso sine legitima electione Cardinalium. Ad rationem Gratiani respondeo quod Collegium Cardinalium non est iudex, sicuti est Princeps supremus. Immo nec Ecclesia in vacantia Papatus est proprie iudex, nisi ut congregata in legitimo Concilio. Sicque verum est quod Concilium Generale, si intrusus contra eius sententiam vellet persistere in Papatu, potest vi illum deicere. Sed Ecclesia non congregata in Concilio habet ut contra intrusum procedat solum via exceptionis iuris et non omnino facti, ideoque non potest intrusum spoliare extra casum notorii, cum nullus sit spoliandus, non servato iuris ordine, eo quod possidet.

Ex qua doctrina colligitur quod extra casum notorii non liceat Cardinalibus devenire ad secundam electionem via facti ante Concilii decretum irritans priorem electionem. Cuius ratio est quia non licet in Ecclesia esse duo capita, duos pastores et duos summos Pontifices. Igitur, ubi unus adest, isto non ejecto vel non spoliato, non licet alium eligere. Atqui extra casum notorii non licet via facti intrusum reiicere, igitur neque licet alium eligere. Quapropter, si alius eligeretur, primus esset in possessione manutenendus usquequo judicialiter de eius nullitate constaret.

Advertendum tamen est quod in casu haeresis vel simoniae, qui tamen non sint undequaque notorii, si Papa electus sit sine oppositione ab universali Ecclesia receptus, alter secundo electus esset omnino schismaticus. Caeterum, in casu notorii Papa electus, antequam sit ab universali Ecclesia receptus, sicuti potest vi expoliari, ita eius loco potest alius eligi, non obstante quacumque longitudine temporis. Sed extra casum notorii prior electus sic debet in sua possessione manutenere, quod non debet violenter expelli. Sed tunc tam contra primum quam contra alios electos debet servari decretum Concilii Constantiensis sessione 39.

Sed, an in hoc casu alterius electio esset nulla, dico quod in casu metus secunda electio est ipso iure nulla, ut patet ex decreto Concilii Constantiensis. Sed extra casum metus et notorietatis electio secundi non est ipso iure nulla, quinimo est valida iudicanda, si alias contingat priorem declarari nullam, et secunda sine alio defectu subsistat.

Quoad tertium casum, videlicet si nullitas electionis sit solum probabilis, immo probabilior et probabilissima, respondeo quod nullo modo licet excipere, nec de iure nec de facto, contra electionem Papae nec aliquo modo ab eius obedientia discedere, si Papa sit electus a duabus partibus Cardinalium. Cuius ratio est evidentissima, quia nulla lex positiva quae induxit nullitatem contra electum a duabus partibus Cardinalium in casu dubio potest praevalere contra legem Alexandri III in Concilio Lateranensi contentam in cap. *Licet* et praecipientem electum a duabus partibus Cardinalium debere haberi ut verum Papam, nulla exceptione obstante. Cum non sit censendum quod in casu dubio per posteriores leges sit praeiudicatum legi Conciliarii, igitur ubi nullitas electionis sit probabilis, vel improbabilior, sive probabilissima, nullo modo licet excipere, et cetera.

Ulterius, si in data hypothesi liceret exceptio, esset aperta amplissima via schismatibus et bellis Ecclesiam devastantibus, et de facili posset reddi dubia electio Pontificum. Igitur, ut omnis occasio schismatum tollatur, et ne dubitari possit de legitimitate electionis Papae, in casu dubio omnis vitanda est exceptio, et rationabiliter statutum est ab Alexandro III in Concilio Lateranensi contra electum a duabus partibus Cardinalium nullam posse dari exceptionem.

Tandem hoc patet inductive, quia iuxta Constitutionem Iulii II exceptio simoniae non potest dari nisi sit vera et indubitata. Quod idem dicitur de crimine haeresis. In terminis etiam Constitutionis Gregorii XV exceptio ex parte formae locum non habet ubi nullitas non sit certa et indubitata. Quia ex Concilio Lateranensi electio Papae facta sub qualibet forma, dummodo sit ex consensu duarum partium Cardinalium, valida est, et locum non habet exceptio, idest quae in iure positivo fundatur, uti explicat Panormitanus in capit. *Licet* de electione num. II. Igitur, quandocumque ius positivum aliquam nullitatem contra electionem Papae induxit, si de hoc plene et plenissime non constat, possessio semper stabit pro lege priori Conciliari, omnisque exceptio est reiicienda, si non sit undequaque certa et indubitata. Proindeque nec Concilium Generale potest electionem electi ex duabus partibus Cardinalium nullam declarare remota omnimoda certitudine et indubitate nullitatis.

Sed quid dicendum, si nullitas sit ex defectu naturalis consensus duarum partium Cardinalium?

Respondeo quod, si defectus iste sit undequaque certus et notorius, potest dari exceptio tam de iure quam de facto. Si vero sit dubius, ante acceptionem universalis Ecclesiae esset ex iure communi decidendus, et locum haberet exceptio de iure tantum. Et talis electus ante iudicium Generalis Concilii non potest Papatu expoliari nec alius Papa eligi.

Inquiritur tandem, an in hypothesi qua posset de iure excipi contra electionem Papae, electus possit vi impediri, ne accipiat possessionem administrationis Papatus?

Respondeo, electum posse impediri negative, ei non obediendo, ut vi etiam ei resistendo, si vim faceret, quia superior dubius, qui non est in possessione, non potest ad sui obedientiam obligare, uti bene tradunt Ioannes a Sancto Thoma, Idelphonsus Baptista, citati a Passerino num. 44. Et expresse habetur in capite *Significasti* et cap. *Si vero* de sententia excommunicationis et cap. *Dilecto* eodem titulo in sexto. Attamen non liceret vi impedire ne electus praecipiat vel ne ei praecipienti obediatur ab illis qui volunt ei obedire. Quia Papa ex vi electionis possidet ius praecipiendi, ideoque, nisi simus in casu in quo liceat vi eum expoliare Papatu, non potest impediri ne Papatum administret cum illis qui volunt illum recipere. Sicque non potest impediri quin etiam ex parte Ecclesiae possessione accipiat respectu eorum qui volunt in Papam recipere.