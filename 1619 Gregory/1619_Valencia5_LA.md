# QVÆSTIO QVINTA.

## §. 37: *Romanum Pontificem, pro tempore existentem, D. Petri SVCCESSOREM esse.*

HOc vt probemus, in primis demonstrandum est, quid propriè sit, aliquem esse D. Petri successorem in Ecclesiæ principatu. Quamuis enim is, qui D. Petro succedit, à Christo ipso certissime accipiat illam in Ecclesia auctoritatem, quam habuit D. Petrus: tamen si rationes ipsas vocabulorum, atque adeo rerum etiam significatarum *propriè* consideremus, non idem significamus, cum dicimus, hunc esse D. Petri successorem; & hunc à Christo recipere eandem auctoritatem, quam habuit Petrus. Patet: nam hoc secundum ex priori rectè concluditur, tanquam ex eo quod est clarius. Itaque vt efficeremus, Romanum Pontificem habere in Ecclesia primariam à Christo potestatem, quam habuit Petrus, sine vllo vitio argumentationis assumpsimus, eum esse Petri successorem: vt inde demum eius in Ecclesia principatum euinceremus.

Quemadmodum igitur in ciuilibus aliud est *propriè*, Ioannem, v.g. esse successorem Petri; & aliud, Ioannem legitimè possidere patrimonium à Petro relictum (nam ex illo probari hoc solet) ita in proposito, aliud *propriè* est, aliquem esse D. Petri successorem; & aliud, eum à Christo habere illam potestatem, quam habuit D. Petrus. Meritò itaque propria huius successionis ratio explicanda est, vt eâ demum ostendamus in Romanum Pontificem, pro tempore existentem, competere: vnde tandem efficitur id, quod suprà §. 27. conclusimus; Romanum Pontificem in Ecclesia obtinere Petri principatum, quasi patrimonium quoddam à Christo constitutum.

Affirmamus igitur aliquem esse D. Petri successorem, nihil aliud esse, quàm eum ab Ecclesia in locum D. Petri legitimo modo recipi, ac veluti Christo offerri, vt is illi conferat supremam auctoritatem, quam Petrus habuit, hoc est, vt certa lege statuat, peculiari quadam assistentia cum eo concurrere ad ea in doctrina & moribus rectè constituenda, quæ ad bonum Ecclesiæ statum pertineant. Hoc enim est, aliquem habere supremam illam in Ecclesia potestatem atque principatum, quem Petrus habuit. Porrò modus legitimus recipiendi aliquem in locum Petri, omnino is est, quem Ecclesia ipsa præscribit & adhibet pro ratione cuiusque temporis & aliarum omnium circumstantiarum.

Quod vt melius intelligamus, expendenda diligenter est vis illarum promissionum: *Ego vobiscum sum vsque ad consummationem sæculi*, Matth. vlt. Et, *Vt maneat vobiscum in æternum, &c.* Ioan. 14. Ex his enim & similibus intelligitur, curam & charitatem Christi erga sponsam suam Ecclesiam perpetuò eam esse, quæ ad Ecclesiæ statum suauiter & conuenienter hominum naturæ conseruandum accommodatissima sit. Dubitari autem minimè potest quin hominum natura atque conditione considerata expediat, vt qui Ecclesiam vniuersam, accepta à Christo auctoritate, gubernaturus sit, is ab eadem Ecclesia ad id muneris recipiatur approbeturque. Proinde volens Christus Dominus, in Ecclesia perpetuò esse (vt §. præcedente probatum est) Petri successores, quibus ille attribueret supremam in terris auctoritatem, quam Petro contulerat; necesse fuit, Ecclesiæ suæ hoc dare, vt eum ipsa diligeret in talem Pastorem, quem pro ratione temporis & circumstantiarum iudicaret esse ad id muneris aptissimum. Quod ipsum confirmatur ex perpetua Ecclesiæ consuetudine circa successionem in sede tum Petri tum aliorum Episcoporum. Is enim habitus est semper Episcopi alicuius successor legitimus, quem in eius locum Ecclesia recepit ea forma & modo, qui pro ratione circumstantiarum in vnoquoque loco maximè conuenire existimatus est.

Iam cum hoc ita sit, facilè intelligitur, qua ratione probari oporteat, Romanum Pontificem pro tempore existentem, D. Petri successorem esse. Nempe non hic aliquibus argumentis à ratione ductis opus est; vt cum de rebus agitur, quæ non sunt in facto positæ; sed satis superque id probamus testimoniis omnium ætatum locupletissimis, ex quibus planè constat, Pontifices Romanos continua serie successionis in D. Petri locum (absque vlla potestatis restrictione) fuisse ab Ecclesia receptos, atque ad eos, tanquam ad Petri in eadem potestate successores, per omnes Ecclesiæ ætates fuisse relatas maiores Ecclesiæ caussas, vt persequitur diligenter Turrecremata, lib. 2. de Ecclesia, c. 36. 37. & 38. & Caietanus de institutione Romani Pontificis, c. 13. & Canus lib. 6. de locis Theologicis, c. 4. 5. & 6. & admodum copiosè ac luculenter Nicolaus Sanderus, in suo opere de visibili Ecclesiæ Monarchia, lib. 7. vt alios iam omittam.

Qua de re hæc in specie testimonia antiquitatis notétur. IRENÆVS lib. 3. c. 3. EPIPHANIVS hæresi 27. AVGVSTINVS epist. 165. ad literas cuiusdam Donatistæ. OPTATVS lib. 2. contra Parmen. sui temporis Romanos Pontifices (quorum & posteriores Pontifices constat successores fuisse) ad Petrum ipsum continua serie successionis ordine deducunt. INNOCENTIVS I. in epistola ad Concilium Mileuitanum, quæ est 93. inter epistolas D. Augustini, EVLOGIVS apud D. Gregorium, epist. 37. li. 6. Registri, Petrus CHRYSOLOGVS epistola ad Eutych. quæ exstat inter epistolas alias sub initium Concilij Chalcedonensis tomo 1. Concil. fol. 227. LEO serm. 2. de die anniuersario assumptionis suæ, & alij, Petrum in sua adhuc cathedra (ministerio Romanorum Pontificum ipsius successorum) *præsidere* asseruerunt. TERTVLLIANVS libro de præscript. AVGVSTINVS contra epistolam fundamenti, c. 4. & aliàs, HIERONYMVS ad Damasum. GREGORIVS lib. 6. Registri, epist. 37. EVSEBIVS lib. 3. hist. c. 4. & alij infiniti, eosdem Romanos Pontifices successores esse D. Petri, apertè asserunt. ANACLETVS epist. 3. MARCELLVS epist. 1. ad Antiochenos, SOZOMENVS lib. 4. histor. c. 14. THEODORETVS in epist. ad Leonem, CYPRIANVS lib. 4. epist. 2. AVGVSTINVS epist. 57. & lib. 2. contra literas Petiliani, c. 51. &c. & alij Patres, idcirco etiam sedem Romanam, *Petri locum & cathedram*, seu *Apostolicam sedem* vocant. Quocirca Romano Pontifici, non nisi tanquam Petri legitimo successori, principatum auctoritatis in Ecclesia tribuit omnis antiquitas, Concilia, Patriarchæ, Patres vniuersi.

In Concilio Nicæno I. IVLIVS I. epist. 1. & 3. (de quo vide Canum lib. 6. de locis c. 4. & Alanum Copum in dialogis, dialogo primo) testatur, decretum fuisse ne Concilia præter sententiam Romani Pontificis celebrarentur, itemque ad eum liceret Episcopis alijs ex toto orbe appellare, confirmatque solemni iuramento, eos Canones in sacro sedis Apostolicæ scrinio asseruatos fuisse. Quod itidem in eo Concilio Nicæno fuisse sic statutum, testantur diuus Athanasius & alij Episcopi Thebaidis & Libyæ, (qui ei Concilio Nicæno interfuerunt) in epistola ad Felicem II. Pontificem, qui Pontifex in rescripto ad eosdem Episcopos, conqueritur fuisse plurima decreta Concilij Nicæni ab hæreticis suppressa. Exstat hæc epistola tomo 1. Concil. inter decreta Felicis III. Fuerunt autem huius Iulij epistolæ receptæ in Concilio Ephesino, vt Vincentius Lyrinensis in libro aduersus hæresum nouitates, sub finem, ante annos mille testatus est. Item illius primam epistolam recitat in Apologia sua secunda diuus Athanasius.

Nec sane obstat, quod Africani episcopi in epistola ad Pontificem Cœlestinum, quæ habetur tomo 1. Conciliorum, fol. 520. n. 1. negant eiusmodi Canonem de appellationibus ad Romanum Pontificem reperiri inter Concilij Nicæni Canones, quos à Patriarchis Constantinopolitano, Alexandrino, & Antiocheno petierant. Certum enim est, longè plures Conc. Nicæni Canones fuisse, quàm illos viginti & vnum, quos illi Patriarchæ ad Africanos miserunt, vt luculentissimis veterum testimoniis à nonnullis demonstratum est. Lege Alfonsum Pisanum de Concilio Nicæno, & Sanderum de Monarchia Ecclesiæ, lib. 7. c. 1. Deinde ex illis Canonibus Concilij Nicæni, qui desiderantur, quique hæreticorum fraude (vt conqueritur etiam Felix II.) interierunt, procul dubio illi etiam fuerunt, quos ab Iulio I. & ab Athanasio commemorari diximus.

Ac licet Patres illi Africani apud eundem Pontificem Cælestinum egerint, ne appellationes vllas ab Africanis ad sedem Apostolicam factas admitteret, aut de caussis eiusmodi ipse vel per legatos suos constitueret, sed iudicium omne prouincialibus Episcopis permitteret, vt rectius cognita caussa in eo ipso loco, vbi criminis delatio instituta esset, ipsi litem finirent: tamen nihil minus illi Patres eam supremam alioqui in Ecclesia potestatem, adeóque auctoritatem in iudicio etiam quarumcunque caussarum Ecclesiasticarum, Romanæ sedi competere negarent: sed putabant certè non expedire, vt eiusmodi auctoritate Pontifex Romanus vellet vti in litigiosis controuersiis, quæ in transmarinis illis prouinciis inciderent: cùm existimarent eiusmodi caussas personarum & criminum, melius in proprio loco posse cognosci & definiri.

Alioqui, quàm illi Patres Africani Romanæ sedis primatum agnouerint, suspexerintq; vel ex vna epistola Mileuitani Concilij ad Innocentium I. quæ est epist. 92. inter epistolas D. Augustini (cui Concilio plerique ex illis ipsis Patribus Africani Concilij paulò antè interfuerant) clarissimè licet intelligere: *Quia te*, inquiunt, *Dominus gratia sua præcipua munere, in sede Apostolica collocauit, talémque nostris temporibus præstitit, vt nobis potius ad culpam negligentiæ valeat, si apud tuam venerationem, quæ pro Ecclesia suggerenda sunt, tacuerimus, quàm ea tu possis vel fastidiosè vel negligenter accipere; magnis periculis infirmorum membrorum Christi PASTORALEM diligentiam quæsumus adhibere digneris. Noua enim hæresis (Pelagianorum) surgere cœpit, &c.* Et post aliqua: *Hæc insinuantes Apostolico pectori tuo non opus habemus tantam impietatem verbis exaggerare, cùm procul dubio te ita moueant, vt ab eis CORRIGENDIS ne latius serpant, multisque contaminent, vel potius interimant, omnino dissimulare non possis*. Et sub finem epistolæ: *Hæc ad sanctitatem tuam de Concilio Numidiæ scripta direximus, imitantes Carthaginensis prouinciæ Coepiscopos nostros, quos ad sedem Apostolicam, quam benignus illustras, de hac caussa scripsisse comperimus*.

Certe luce clarius ostendit hic locus, Romanum Pontificem, ab Africanis Episcopis, & pastorem Ecclesiæ summum, cui aliarum etiam Ecclesiarum præter Romanam, cura pastoralis solicitudóque incumbat, & iudicem caussarum religionis ac fidei agnitum fuisse.

Carthaginensis autem prouinciæ Episcopi, quorum in ea epistola mentio facta est, hunc in modum ad eundem Innocentium in ea caussa scripserant: epist. 90. inter epistolas D. Augustini: *Hoc gestum charitati tuæ intimandum duximus, vt statutis nostræ mediocritatis, etiam Apostolicæ sedis adhibeatur auctoritas pro tuenda salute multorum, & quorumdam peruersitate etiam corrigenda*. Et infrà: *Error ipse & impietas, quæ tam multos assertores habet, etiam auctoritate sedis Apostolicæ anathematizanda est. Confideret ergo sanctitas tua & pastoralibus nobis compatiatur visceribus, &c*.

Et certè ex epistolis quibusdam diui Cypriani ad Pontificem Cornelium, lib. 1. epist. 3. & lib. 4. epist. 8. apparet, antiquam etiam fuisse Africanorum consuetudinem ad Apostolicam sedem appellandi: vt mirum sit, hoc ab illis Patribus Africanis cogitatum non fuisse: sicut etiam in antiqua Synodo Sardicensi, can. 3. 4. & 7. & eiusmodi appellationes ex omni loco ad sedem Apostolicam disertissimis verbis & concessæ & probatæ fuerant, vt paulò post dicemus.

Sic etiam neque testimonio illi Concilij Nicæni, quod pro Romanæ sedis primatu, ex Iulio I. & Athanasio commemorauimus, auctoritatem detrahunt vllo modo Sectarij, cùm ex Canone sexto eiusdem Concilij hæc verba (sicut ea Ruffinus lib. 10. hist. c. 6. refert) nobis obiiciunt: *Apud Alexandriam & in urbe Roma, vetusta consuetudo seruetur, vt ille (Episcopus Alexandrinus) Ægypti, hic (Episcopus Romanus) suburbicariarum solicitudinem Ecclesiarum gerat*. Primùm enim Canon, hic sextus in exemplo à tribus Patriarchis (sicut antè commemoraui) ad Episcopos Africanos misso, non omnino ita habet, vti refert Ruffinus: sed quædam verba ibi adduntur, ex quibus clarius apparet, nihil ibi minus quàm supremam in omnes auctoritatem Roman. Pontificis negari. Sic enim dicitur in Conc. VI. Carth. vbi Canones illi Nicæni recitantur: *Antiquiores (Episcopi) obtineant (id est, honore præcedant, vt colligitur ex can. 8. Nicæno apud Ruffinum vbi suprà) qui apud Ægyptum sunt, & Libyam & Pentapolim: ita tamen, vt Alexandrinus Episcopus horum omnium habeat sollicitudinem, quia & vrbis Romæ Episcopo similis mos est. Similiter autem & circa Antiochiam, & in cæteris prouinciis priuilegia propria seruentur* METROPOLITANIS ECCLESIIS.

Non igitur negat hic Canon Romano Pontifici primatus auctoritatem, quam habet is alioqui tanquam successor D. Petri in omnes Ecclesias, sed significat certè, habere eum quoque specialem quandam METROPOLITANI auctoritatem in adiacentes diœcesis Romanæ Ecclesias; quam quidem auctoritatem similiter & aliis Archiepiscopis Metropolitanis, vnicuique in sua prouincia, Conc. Nicænum voluit constare.

Accedit deinde, quòd in Concil. Chalcedonensi, act. 16. Canon hic 6. Nicænæ Synodi (recitante Paschasino, & nemine prorsus contradicente) sic incipit: *Ecclesia Romana semper habuit primatum, &c.* At tunc subiunguntur reliqua de auctoritate Metropolitanorum, quæ ex illo Canone iam à nobis exposita sunt.

Denique in eadem actione Concilij Chalcedonensis, post recitatum illum Nicænum Canonem, & omnium sententias auditas, Iudices ita dixerunt; *Ex his quæ gesta sunt, vel ab vnoquoque deposita perpendimus, omnem quidem primatum & honorem præcipuum secundùm Canones (nempe secundùm illum etiam Nicænum) antiquæ Romæ Deo amantissimo Archiepiscopo conseruari*. Ac tunc ipsi Patres Concilij dixerunt: *Hæc iusta sententia, hæc omnes dicimus, &c.* Sed de Canone Nicæni Concilij satis.

Item in Sardicensi Concilio, (quod generale etiam fuisse testantur Socrates, lib. 2. hist. cap. 16. & Athanasius qui id Concilium vocat *magnum*, per illúdque dixit eiectos fuisse ex Ecclesia, oratione 1. contra Arianos,) appellationes ex toto orbe factæ ad Romanum Pontificem approbantur. Et Iulio Pontifici ius competiuisse euocandi cum auctoritate alios Episcopos, non obscure agnoscitur apud Theodoretum, lib. 2. hist. c. 8.

Item in Constantinopolitano I. cap. 5. (generali II.) post Romanum Pontificem primatus honor tribuitur Patriarchæ Constantinopolitano. Atque etiam eius Concilij Patres testantur, se Damasi Romani Pontificis literis monitos conuenisse Constantinopoli, in epistola ad eundem Damasum, cuius meminit Theodoretus, lib. 5. c. 9. Vicísimque Damasus apud eundem Theodoretum eodem lib. cap. 10. reuerentiam ab illis in ea re exhibitam sedi Apostolicæ collaudat.

Item in Ephesino (generali III.) Cyrillus, teste Euagrio, lib. 1. hist. c. 4. locum Cælestini Romani Pontificis tenens, eius mandato dicit, se (vnà cum aliis Patribus) compulsum fuisse, vt Nestorium damnaret. Itémque Patres eiusdem Concilij ad eundem Cælestinum hoc modo scribunt: *Ioannis Antiocheni temeritatem (quòd Cyrillum deposuerat) refutauimus tuæ pietatis iudicio*.

Item in Chalcedonensi porrò Cõcilio (generali IV.) act. 16. itidem probatur iudicium illud Synodi Constantinopolitanæ, quod Constantinopolitano Patriarchæ secundæ conceduntur post Romanum Pontificem. Et rursus ibi, act. 1. Marciano Imperatore præsente, sine vlla controuersia, *caput omnium Ecclesiarum Romana Ecclesia appellata est*. Atque etiam ipse Imperator Marcianus ibidem Leonem, tum Pontificem Romanum, Apostolicum thronum gubernare, dicit. Itémque Concilij Patres eundem Pontificem his modis compellant, act. 3. in relatione facta eidem Pontifici ab ipsa Synodo: Tu sicut caput membris præeras. Dioscorus contra te, cui vineæ custodia à Saluatore commissa est, extendit insaniam. Tuis decretis nostrum honora iudicium: & firmitas tua suis quod deest adimpleat. Itaque in eo Concilio Paschasinus cum Lucentio & Bonifacio, loco Leonis sic præfuit, vt inter cætera, quæ cum auctoritate ibi gesserit, etiam prohibuerit, teste Euagr. lib. 2. c. 4. ne Dioscorus cum reliquis Episcopis Orthodoxis sederet.

Item in Concilio II. Constantinopolitano (generali V.) actione 4. in sententia Synodi contra Anthymum, Patres profitentur, se per omnia sequi velle sententiam summi Pontificis Agapeti in causâ Anthymi hæretici, quem idem Agapetus ex sede Constantinopolitanâ, & à communione fidelium eiecerat: vt patet ex loco citato: itémque ex constitutione Iustiniani Imperatoris contra eundem hæreticum, quæ exstat in eadem Synodo. Cuius etiam sententiæ vi Synodus eundem quoque eiecit ex sede Trapezuntinâ.

Item in Constantinopolitano III. (generali VI.) actione 18. sub finem dicitur: *Per Agathonem Romanum Pontificem loquutus esse princeps Apostolorum Petrus, cuius nimirum ille & imitator fuisset & successor*.

Item in Constantinopolitano IV. (generali VIII.) can. 21. Patriarchas omnes honorandos, præcipuè verò sanctissimum Papam senioris Romæ.

Item in Nicæno II. (quod fuit septimum generale) actione 2. Romanam sedem, primatum per orbem totum obtinere, omnium Christi Ecclesiarum caput existere, &c.

Similia in Concilio Lateranensi sub Alexandro III. tit. 2. c. 3. & 4. & Lateranensi, item sub Innocentio III. c. 5. Lugdunensi II. vt patet lib. 6. decret. cap. vbi periculum, de electione & electi potestate: & Viennensi, vt patet ex Clementinâ 1. de S. Trinit. & Constantiensi, sess. 8. & 15. & Lateranensi sub Iulio II. & Leone X. sess. 2. & 3. & Trid. sess. 14. c. 3. Quibus adde prouincialia, Arelatense, can. 1. Aurelianense IV. can. 1. Toletanum I. in assertione fidei in fine, Africanum, c. 35. Mileuitanum apud Augustinum, epist. 92. & 93. &c.

Nec minus perspicuè PATRIARCHÆ quatuor. Certè ATHANASIUS Patriarcha Alexandrinus ad Iulium I. Romanum Pontificem, in suâ caussâ contra Arrianos appellauit, vt patet ex Sozomeno, lib. 3. cap. 7. & ex ipso Athanasio in Apologiâ ad Constant. Itémque in epistolâ ad Felicem II. Papam ab Athanasio & aliis missâ ex Synodo Alexandrinâ, ita Athanasius cum illis Episcopis Felicem alloquitur: *Vos præcessoresque vestros, Apostolicos videlicet præsules in summitatis arce Deus constituit: omniúmque Ecclesiarum curam habere præcepit*. Item in epistolâ ad solitariam vitam agentes, idem Athanasius: *Romanus*, inquit, *Episcopus Iulius Synodum iussit fieri, vt tutò & crimina obiicerent, & inuicem sibi oblata refutarent*.

Item D. CYRILLUS & ipse ALEXANDRINUS Patriarcha, ad Cælestinum Romanum Pontificem in caussâ Nestorij scribens, epist. 18. (similiter quoque loquitur epist. 10. & 11.) *Ab illius*, inquit, *communione cum fiduciâ nos non exemimus, donec ista pietati tuæ communicaremus. Quapropter quid videatur, exprimere dignare, an aliquando illi communicare debeamus*.

Item CALANDIO Antiochenus Patriarcha, teste Liberato in Breuiario, c. 18. Ioanni Talaiæ Patriarchæ Alexandrino suasit, vt contra Petrum Moggum, quem Achatius intruserat, ad Simplicium Romanum Pontificem appellaret. Item Flauianus, vt videre est apud Theodoretum, lib. 5. hist. cap. 23. eiusdem sedis Patriarcha, à Romano Pontifice, vt caussam diceret euocatur, proéoque apud Damasum, teste Sozomeno lib. 8. hist. c. 3. & Socrate lib. 5. cap. 15. intercedunt Chrysostomus Patriarcha Constantinopolitanus, & Theophilus Patriarcha Alexandrinus.

Item Petrus Patriarcha HIEROSOLYMITANUS in Synodo quintâ, actione 4. in sententiâ eiusdem Petri Hierosolymitani, affirmat, Agapetum Papâ diuinitus fecisse, quòd Anthymum, Constantinopolitanum aliquando Patriarcham, de sede deiecisset.

Denique D. Chrysostomus, CONSTANTINOPOLITANVS Patriarcha, in epistola ad Innocentium, tom. 5. ad Romanum Pontificem appellauit. Macedonius item eiusdem sedis Patriarcha, vt refert Theodoretus Lector, lib. 2. Collectaneorum circa medium, (qui libri exstant post historiam Sozomeni,) Anastasio Imperatori vehementer vrgenti & mandanti, vt Episcopos sibi subiectos ad Synodum conuocaret, nihil omnino se ea in re facturum respondit, absque vniuersali Synodo, cui *magnæ Romæ Episcopus præsideret*. Item Menas in Synodo quinta, actione prima, Seuero, Petro & Zoaræ, vitio vertit, quòd contempserint Ecclesiam Romanam, quæ *Apostolis*, inquit, *succedens*, contra ipsos sententiam protulit.

Longum verò esset aliorum PATRVM sententias referre. IRENÆVS lib. 3. c. 3. *ad Romanam Ecclesiam propter potentiorem principalitatem necesse esse affirmat omnem aliam Ecclesiam conuenire*. CYPRIANVS lib. 4. epist. 8. ad Cornelium Papam, eandem esse *Ecclesiam matricem*. Ambrosius lib. 10. epist. 81. initio, Siricium Papam *Christi ouile custodire, dignúmque esse, quem oues Domini audiant*. HIERONYMVS epist. 57. ad Damasum, eundem *piscatoris*, id est, D. Petri, *successorem esse in eadem fidei cathedra, super quam sit ædificata Ecclesia*. AVGVSTINVS epist. 162. *in Romana Ecclesia Apostolicæ cathedræ semper viguisse principatum*. Idem obsecrat Innocentium I. epist. 92. ad eundem missa ab Augustino & aliis Patribus Concilij Mileuitani, vt *pastoralem diligentiam adhibeat magnis periculis infirmorum in Africa propter hæresim Pelagianam imminentibus*. Quod eius studium laudat idem Innocentius epist. 93. inter epistolas D. Augustini, quòd *antiqua regula formam secutus, opem implorârit ab ea sede, cui maneat solicitudo omnium Ecclesiarum*. ISIDORVS præfatione in opus Concilij, nullam se Synodum reperisse, *nisi vel congregatam, vel fultam Romanæ sedis auctoritate*. PROSPER lib. de ingratis, contra Pelagianos, *Romam pastorali honore factam esse caput mundi*. Vincentius Lyrinensis libro aduersus hæreses, *Romanum Pontificem esse caput orbis*. BEDA lib. 2. hist. Anglorum, Gregorium *in toto orbe Pontificatum gerere*. ORIGENES, teste D. Hieronymo epist. ad Pammachium, & Oceanum, libellos pœnitentiæ de suis erroribus offert Fabiano Papæ. BASILIVS in epist. 52. ad Athanasium, ad Romanum Pontificem referendum iudicat, vt iudicij sui decretum interponat. Chrysostomus postulat ab Innocentio in epistola ad eundem tom. 5. vt decreta Theophili rescindantur, & vt pœnis Ecclesiasticis, qui iniquè agerent, coercerentur. Theodoretus in epistola ad Leonem, in fine tom. 2. ad Romanam sedem appellat, & illius dicit se *expectare sententiam*. Socrates lib. 2. hist. c. 11. *Romanam Ecclesiam priuilegium præ cæteris obtinere*. Et quid omnes seu Latinos seu Græcos commemorem?

Iam verò PONTIFICES ipsi Romani, sanctissimi & antiquissimi, successores se esse D. Petri in cura vniuersalis Ecclesiæ, iisdem in locis palàm protestati sunt, quos pro ipsius D. Petri primatu superiùs magno numero allegauimus. Quorũ testimonia, quamobrem in hac q. & caussa minimè suspecta esse debeant, suprà caussas exposui. Clarissima verò grauissimáque sunt in hoc genere illa verba IVLII I. ep. 1. ad Orientales, de caussa Athanasij: *Semper*, inquit, *maiores Ecclesiæ caussæ ad sedem Apostolicam multis auctoribus referri præceptæ sunt; ipsa namque omnibus prælata est Ecclesia, quæ non solùm canonum & sanctorum Patrum decretis, sed Domini voce singularem obtinuit principatum, cùm inquit: Tu es Petrus*, &c. Atque illa quoque Innocentij I. ad Patres Concilij Mileuitani, epist. 93. inter epistolas D. August. *Per omnes*, inquit, *prouincias de Apostolico fonte petentibus responsa semper emanant. Præsertim quoties ratio fidei ventilatur, arbitror omnes fratres & Coepiscopos nostros non nisi ad Petrum, id est, sui nominis & honoris auctorem, referre debere, velut nunc retulit vestra dilectioni, quòd per totum mundum possit omnibus Ecclesiis in commune prodesse. Item ibidem: Diligenter ergo & congruè Apostolico consulitis honori, honori, inquam, illius, quem sollicitudo manet omnium Ecclesiarum, super anxiis rebus, quæ sit tenenda sententia: antiqua scilicet regula formam secuti, quam toto semper ab orbe mecum nostis esse seruatam.* Et Leo ad Anastasium Thessalonicensem Episcoporum epist. 84. Sicut præcessores mei (inquit) præcessoribus tuis, ita etiam ego dilectioni tuæ vices mei moderaminis delegaui, vt curam, quam vniuersis Ecclesiis principaliter ex diuina institutione debemus, imitator nostræ mansuetudinis effectus adiuuares.

Sed exstant multa testimonia similia Pontificum in locis suprà citatis. Quorum sanè in Ecclesia, tanquam successorum Petri, primatum agnouerunt, non Patres tantùm, sed etiam ipsi IMPERATORES Maximi, & diuertissimis verbis protestati. Valentinianus in epistola ad Theodosium ante Concilium Chalcedonense, affirmat, Romano Pontifici principatum sacerdotij collatum. Marcianus in epistola ad Leonem, principatum in Episcopatu fidei obtinere. Iustinianus in nouel. constit. 131. primum omnium esse Sacerdotum secundùm quatuor Synodorum definitionem. Quibus Imperatoribus posterior fuit Phocas, à quo tamen Romanum Pontificem primatum accepisse Caluinus lib. 4. instit. cap. 7. ineptissimè nugatus est. Carolus Magnus, teste Cranzio in historia Eccles. Metropolit. Saxon. lib. 1. cap. 7. Romanum Pontificem vniuersalem Papam compellat.

Sed & hæretici, cùm principatum Romani Pontificis à nemine ignorari probè intelligerent, se idem cum illo de rebus fidei sentire, vt faciliùs laterent, subdolè simulauerunt: Cælestinus Pelagianus cum Innocentio, referente Augustino, lib. 2. de peccato originali, c. 7. Melitius & Vitalis cum Damaso, apud Hieronymum epist. 2. ad Damasum.

His accedit, quod Romanus Pontifex perpetuò in Ecclesia earum quæ essent fidei controuersiarum, iudex agnitus est. Testimonia & exempla multa eius rei petere licet ex Eusebio, lib. 4. hist. c. 13. & 22. & lib. 5. c. 27. & lib. 6. c. 35. & lib. 7. c. 8. & ex Augustino epist. 90. & 92. & lib. 1. contra duas epistolas Pelag. c. 1. & ex Optato lib. 3. c. 3. &c. & passim in lib. 1. contra Parmen. & Irenæo lib. 3. c. 3. &c. & passim ex actis Concil. quòd ipse hæreses condemnauit: vt videre est apud Eusebium, lib. 5. c. 27. & lib. 6. c. 35. Cyrillum epist. 10. & 11. Tertullianum lib. contra Praxeam, &c. quòd leges cum auctoritate sanciuit: vt est videre apud Eusebium in Chronicis, de Telesphoro & Pio I. & lib. 5. hist. c. 24. & passim in ipsis decretis antiquissimorum etiam Pontificum: quòd Conciliis generalibus præfuit, eadémque confirmauit, vt infrà in loco de Conciliis ostendetur: quòd ad eum vndique in grauissimis causis Ecclesiasticis appellatum est: vt est videre, apud Sozomenum, lib. 3. c. 7. & 9. Euagr. lib. 3. c. 15. Athanasium epistola ad solitariam vitam agentes. Basilium, epist. 74. Chrysostomum, epistola ad Innocentium tomo 5. Epiphanium, hęresi 68. quòd alios Episcopos auctoritate sua in varias mundi partes misit: vt apparet ex Augustino epist. 157. & Posidonio in vita eiusdẽ Augustini, c. 14. & Beda lib. 1. vitæ sanctorum Patrum: quòd eos vicarios suos constituit, vt apparet ex D. Leone, epist. 84. & D. Gregorio, lib. 4. epist. 51. 52. 53. quòd eos creauit apud Socratem, lib. 7. hist. c. 35. & Metaphrastem in vita Gregorij Agrigentini: quòd eos confirmauit, vt apparet ex Concilio Chalcedonensi, actione 7. & ex D. Gregorio, lib. 4. epist. 9. & ex Cedreno in Compendio historiarũ de Irenæo, fol. tercentesimo octuagesimo septimo, &c. quòd eos pallio inuestiuit, vt est videre apud D. Gregorium, libr. quarto, epistola decimaquinta, & 55. Bedam lib. 2. hist. Anglorum, &c. quòd eos deposuit, vt patet ex Synodo 5. actione 4. Gregorio libr. 4. epist. 55. & in actis Sixti III. tomo 1. Concil. &c. quòd eos restituit, vt apparet ex Sozomeno, lib. 3. c. 7. Basilio epist. septuagesima quarta, &c. Hunc vsum auctoritatis tam varium, támque latè patentem, eundémque Romano Pontifici, per omnes rectè sentientes in Ecclesia, semper integrum atque liberum, quis non videat indicem atque testem locupletissimum esse, quòd D. Petro in cura Ecclesiæ vniuersali, ad constituendum de iis rebus, quæ ad fidem & salutem spectent, Romani Pontifices succedant?

Quoniam igitur probatum est, & primariam in Ecclesia potestatem, atque adeò infallibilem auctoritatem, de rebus fidei omnibus controuersiis iudicandi, D. Petro datam esse; nec illi solùm, sed etiam illius successoribus esse datam; & eius in eo genere successorem Romanum Pontificem pro tempore existentem esse; verè ac rectè §. 27. conclusimus atque posuimus, Romanum Pontificem esse eum, in quo auctoritas illa primaria, de quæstionibus fidei omnibus infallibiliter statuendi, resideat.

## §. 38: *VTRVM diuino aut Ecclesiastico iure ille idem sit D. Petri successor, qui est Episcopus Romanus.*

SED cùm Romanum Pontificem D. Petri successorem in vniuersali Ecclesiæ cura esse dicimus, sciscitabitur aliquis, ecquonam iure successor talis D. Petri sit is qui Pontifex est Romanus? Vtrum scilicet diuino? ita vt Christus Dominus non modò voluerit in Ecclesia esse perpetuò eiusmodi successorem Petri, cui ipse supremam auctoritatem, quam habuit D. Petrus, conferret, sed etiam statuerit, vt hic successor esset perpetuò Romanus Episcopus? An verò id obtinuerit in Ecclesia solum iure humano, hoc est, ipsius Ecclesiæ instituto, que non nisi Romanos Episcopos in diui Petri locum, quod ad vniuersalem Ecclesiæ curam attinet, recipiendos esse putârit?

Refert autem non parum hoc scire. Nam si solùm ex iure humano Ecclesiastico ratio hæc successionis cum Romanæ diœcesis Episcopatu coniuncta est; posset fieri, eiusdem Ecclesiæ, atque adeò ipsius etiam Pontificis auctoritate, vt aliquando is, qui vniuersalis Ecclesiæ Pastor est, non idem sit Romanæ diœcesis Episcopus, sed vel alterius diœcesis; vt cùm Petrus Antiochiæ sedebat, erat Episcopus no Romanus, sed Antiochenus; vel etiã nullius particularis determinatè; sicut eo tempore, quo nondum diuus Petrus Antiochiæ sedebat, cùm tamen nihilominus esset tunc Pastor vniuersalis Ecclesiæ, à Christo constitutus.

Sin autem diuino iure constitutum est, vt non alius præterquam Romanus Pontifex, sit Petri successor, nō erit in Ecclesiæ potestate id institutum mutare. Item etiam ex hac quæstione pendet, vt postea patebit, quomodo illud Ecclesiæ Romanæ priuilegium intelligendum sit, cùm dici solet recta atque Apostolica fides non posse à Romana Ecclesia deficere: sicut iam defecit exempli caussa ab Ecclesia Constantinopolitana.

Ego verò hac de re varias reperio sententias Doctorum. Nam Canus lib. 6. de locis Theologicis, c. 5. & 6. & Driedo lib. 4. de variis dogmatibus, cap. 4. p. 3. & Turrecremata lib. 2. de Ecclesia, c. 40. & alij communiter, sine dubitatione affirmant, ex CHRISTI Domini institutione Romanum Episcopum fuisse, futurum esse semper diui Petri successorem in cura vniuersali Ecclesiæ. Fundamentum ipsorum præcipuum est in modo loquendi Patrum ac Conciliorum, cùm passim asseuerant, Romanum Pontificem ab ipso CHRISTO Domino potestatem obtinere. Item Romanam sedem à Christo Domino priuilegium habere, vt sit peculiariter Apostolica, à qua fides recta nequeat deficere. Denique ex Romana sede definitionem certam in controuersiis fidei petendam esse, atque illos Catholicos esse, qui illius sequuntur doctrinam: illos contra hæreticos, qui reiiciunt. Ex quibus & id genus aliis Ecclesiæ Romanæ elogiis, quæ magno numero superius recitauimus, colligi videtur, institutionem Christi esse, vt qui successor Petri futurus est, sit Romanus Episcopus.

Accedit, quod D. Ambrosius in oratione ad Auxentium, quæ exstat lib. 5. epistolarum, post epistolam 32. & Egesippus lib. 3. excidij Hierosol. c. 2. referunt, Christum Dominum Petro ex vrbe decedenti occurrisse, ac interroganti quò pergeret, respondisse: Eo Romam iterum, crucifigi. Ex qua historia coniici potest, Petrum ex voluntate atque præcepto Christi Romam reuersum esse, ibíque morientem reliquisse Romanum Episcopum successorem.

Alia sententia est Dominici de Soto, lib. 4. sent. d. 24. quæst. 2. artic. 5. qui contrà existimat, Apostolicam sedem, hoc est, dictæ successionis rationem iure Ecclesiastico tãtùm annexã esse Episcopatui Romano: ac proinde fieri posse auctoritate Ecclesiæ, vt Petri successor non sit Romanus Episcopus, sed vel Episcopus alterius diœcesis, vel nullius determinatè, sed duntaxat Pastor vniuersalis. Fundamentum eius auctoris est, quòd Christus Dominus instituens Petrum vniuersalem Pastorem, nulli eum Ecclesiæ particulari addixit, neque aliunde institutio Christi circa hoc satis constat; quare videtur potius totum hoc reliquisse Christus dispositioni Ecclesiæ, vt scilicet illa pro ratione circumstantiarum ac temporum variè statuere posset de conditione personæ eligendæ, quod expedire maximè videretur; sicut constat eã postea videbimus, mutasse illam quandoque circumstantias electororum summi Pontificis, & modum eundem eligendi.

Hâc verò opinionem vt Sotus defenderet, sanè oportuit eum in primis dicere, Concilia & Patres neutram partem huius quæstionis apertè satis determinauisse. Quod enim dicunt, Romanum Pontificem habere potestatem à Christo, eiúsque institutione primatum obtinere; id verò non nisi ex quadam hypothesi ab illis dictum esse, nimirum, vt id intelligatur, quandiu Romanus Episcopus est ille, quem Ecclesia ipsa successorem Petri constituit, siue hoc illa faciat propria auctoritate, siue institutione Christi. Nihil verò Concilia vel Patres determinare circa hanc hypothesim, vtrum scilicet illa sit ex institutione Christi vel tantùm ex Ecclesiastica traditione. Quidquid enim horum dicatur, manere ex fide certum id, quod ipsi afferunt, Romanum Pontificem, quandiu in Petri successorem (sicut fit) eligitur, ab ipso Christo accipere auctoritatem vniuersalis Pastoris. Quod verò attinet ad illam historiam ex Egesippo; licet Christus Dominus præceperit tunc Petro, vt Romæ maneret vfsque ad mortem, inde tamen non necessario sequi, præcepisse etiam eum, vt successor illius in cura Ecclesiæ vniuersali esset perpetuò Romanus Pontifex; sed bene inde consequi, institutionem ipsius Petri & Ecclesiæ, qua cautum est, vt Romanus Pontifex sit Petri successor, habuisse fundamentum in Christi voluntate statuente, vt Petrus Romæ permaneret, & suo martyrio Ecclesiam illam decoraret. Quod nisi accidisset, non fuisset dispositum, vt Romanus Episcopus D. Petro in vniuersali cura Ecclesiæ succederet. Quod ipsum etiam Caietanus tractatu 2. de compar. Pontif. & Conc. cap. 22. & in opusculo de Romani Pontificis institutione cap. 13. tantummodò voluisse videri potest cùm ait, causam ob quam Romanus Pontifex sit is qui Petro succedat, fuisse (vt ille inquit) appropriationem Romanæ Ecclesiæ ad Petri vniuersalem Pontificatum, firmatam Christi auctoritate, volentis, vt Petrus Romæ maneret, ac ibi moreretur: non autem Euangelicam institutionem.

Cæterùm vtcunque ista subtiliter pro Soti opinione disputari possint: mihi certè videtur eã opinio in re tam graui nimium esse singularis, nec verò satis tuta. Quæ enim testimonia Patrum & Conciliorum pro contraria sententia Driedonis, Cani, & Turrecrematæ allegari possunt, maius omnino pondus habent, quàm vt tam subtilibus distinctionibus eludi possint. Quin prorsus arbitror, cùm Patres tot modis asseruerant, Romanam fedem à Christo obtinere auctoritatis in Ecclesia primatum, non aliam institutionem nisi ipsius Christi, à quo totum id priuilegium sedis Romanæ pendeat, cogitauisse. Penderet autẽ id priuilegium etiam ex Ecclesiæ ipsius humana institutione, si posito tantùm, quòd Ecclesia auctoritate sua vellet in Petri successorem eligi Romanum Pontificem, Romana sedes diceretur habere à Christo primatum. Atqui Patres hoc minimè putauerunt: sed absolutè, Romanæ Ecclesiæ ex diuina institutione curam incumbere aliarum omnium Ecclesiarum affirmant diuus LEO epist. 84. item ad Ecclesiam Romanam, cuius fides sit ab Apostolo Paulo laudata, non posse perfidiam habere accessum, ait diuus CYPRIANVS ad Cornelium, lib. 1. epist. 3. post medium. Item ad Romanam Ecclesiam propter potentiorem principalitatem oportere omnes alias Ecclesias conuenire, censet Irenæus lib. 3. c. 3. Quæ semper (inquit Hieronymus aduersus Ruffinum) immaculata permansit, & Domino prouidente, ac B. Apostolo ferente opem, in futuro manebit. Et clarissimè S. Anacletus epistola tertia (sicut Sixtus II. epistola 1.) Hæc (inquit) sacrosancta Romana & Apostolica Ecclesia non ab Apostolis, sed ab ipso Domino Saluatore nostro primatum obtinuit, & eminentiam potestatis super vniuersas Ecclesias ac totum Christiani populi gregem assecuta est, sicut ipse B. Petro Apostolo dixit: Tu es Petrus, &c. Et IVLIVS huius nominis Primus, in epistol. ad Episcopos congregatos Antiochiæ: Sanctam (inquit) Romanam Ecclesiam ipse Dominus allocutus est, inquiens: Tu es Petrus, &c. Atque vt alia antiquitatis testimonia (quæ sunt magno numero collecta, etiam à Cano libro sexto de locis Theologicis, capite quarto, quinto & sexto) præteream, in magno certè Lateranensi Concilio, de summa Trinitate, cap. Damnamus, ex certissima Ecclesiæ sententia, disertis verbis Ecclesia Romana dicitur, Deo ipso disponente, mater esse & magistra omnium Ecclesiarum.

Itaque vetus Patrum traditio indicare videtur, Christi etiam institutionem esse, vt qui Petro successurus est, atque adeo qui est à Christo accepturus primatum, is alius non sit, nisi Episcopus Romanus; vt copiosè etiam ac diligenter disputat Ioannes Driedo loco suprà citato. Quà sane ex re sequitur, nuquam omnino futurum, vt ij à recta fide defiscant, qui fidem sequentur eius qui legitimus erit atque permanebit Episcopus diœcesis Romanæ, siue is in illius diœcesis loco morabitur, siue alibi. Nam idem ex institutione Christi erit successor Petri in cura Ecclesiæ vniuersalis, ac proinde errare minimè poterit in fidei doctrina proponenda, vt postea etiam fusius probabitur. Nunc satis fuerit ita breuiter explicauisse quod est à nobis tertio loco probatũ: nempe Romanum Pontificem diuo Petro in cura Ecclesiæ vniuersalis succedere. Videamus modò quid contra id soleant aut possint etiam hæretici obiicere.

## §. 39: *Confutatio argumentorum, quibus Sectarij contendũt, Romanum Pontificem non esse diui Petri successorem.*

PRINCIPIO, Petrum Romæ fuisse, nedum Romæ mortuum esse, Velenus quidã, & Sebastianus Francus, & alij eiusdem farinæ hæretici negant: quin etiam dubitat ea de re Caluinus. Falsum igitur aut certè minus exploratum est, quòd Romanus Pontifex succedat Petro defuncto.

RESPONDEO, quòd hoc isti negent vel in dubium vocent, facere eos stultissimè atque pueriliter, cùm sit res confirmata omnium historiarum & Patrum testimonio, & ipsius Petri in vrbe vestigiis. Id enim affirmant Eusebius lib. 2. cap. 14. & 15. & 25. & lib. 3. cap. 2. & 25. Egesippus lib. 3. de excidio Hierosolym. capit. 2. Sulpicius lib. 2. histor. Orosius lib. 7. hist. cap. 6. Eutropius libro itidem histor. Irenæus lib. 3. c. 3. Tertullianus lib. 4. contra Marcion. & libro de præscriptionibus. Epiphanius hæresi 27. Ambrosius in oratione contra Auxentium, quæ exstat lib. 5. epistolarum, post epistolam 32. August. lib. 1. contra Iulianum, c. 2. & aliàs passim. Hieronymus in Catalogo, vbi agit de diuo Petro, & innumeri alij. Qua de re quoniam non nisi leuissimas ratiunculas pro suis somniis Sectarij illi afferunt, quæ nemini prudenti persuadent, non opus esse iudico iam à me repeti, quæ sunt ab aliis sufficienter, vel potius dicam, penè superuacaneè (quis enim sanus de hoc dubitet?) tractata. Lege potissimùm Nicolaum Sanderum de visibili Monarchia Ecclesiæ lib. 6. cap. 10. Horatium Lindanum lib. 4. Panopl. lib. 6. Cathol. locorum, cap. 12. cap. 82.

Huc accedit, quòd si maximè dubitari posset, vtrum diuus Petrus Romæ fuisset (quæ tamen ipsa dubitatio nihil profectò differret ab insania) adhuc tamen non id haberent Sectarij, quod volunt. Nam inde solùm sequeretur, non esse Romanum Pontificem successorem diui Petri etiam in cura diœcesis Romanæ (sicut iam ex omnium traditione esse constat) posset tamen adhuc ille diuo Petro succedere in cura vniuersalis Ecclesiæ, quã potuisset Petrus annectere Romanæ sedi, tametsi ille fuisset alibi Episcopus, aut etiam nullius fuisset particularis Ecclesiæ Episcopus. Quemadmodum etiam manens Romæ potuisset alterius diœcesis Episcopo vniuersalem curam Ecclesiæ demandare, si coniunctio illa quidem Romanæ sedis cum successione D. Petri in vniuersalis Ecclesiæ cura non esset de iure diuino.

SECVNDVM argumentum Sectariorum est, quòd Concilia & Patres veteres, quorum auctoritate vtimur, non de huius temporis Pontificibus loquuntur, cùm affirmant illos esse Petri successores legitimos, ac proinde in Ecclesia tenere primatũ, sed de illis, qui priscis temporibus Ecclesiæ Romanæ præfuerunt. Nihil ergo eorum Patrum auctoritas Pontifici Romano præsenti, & aliis pro tempore futuris suffragari videtur.

RESPONDEO, veterum Patrum & Conciliorum testimonia omnino etiam ad hunc præsentem Pontificem Romanum & alios, qui pro tempore, tanquam Petri successores, ab Ecclesia recipientur, pertinere. Nam ratio, ob quam Patres illi suorum temporum Pontifices Romanos, Petri successores esse agnoscebant, alia propriè non erat, nisi quia illi legitimè modò ab Ecclesia Catholica in locum Petri recipiebantur, in qua re (vt suprà §. 36. diximus) consistit hæc ratio successionis. Sed hic etiam Pontifex, qui nunc est, legitimè item ab Ecclesia eadem in locum D. Petri receptus est, & alij quoque, qui succedent, similiter (vt pono) recipientur. Ergo huic item Pontifici & futuris, veteres illi Patres testimonium successionis legitimæ perhibuerunt. Quemadmodum simili quoque ratione suprà conclusimus, testimonia veterum Patrum, qui congregationem Romanis Pontificibus, suis illis temporibus adhærentem, legitimam esse Ecclesiam asseruerunt, ad hanc quoque numero congregationem pertinere, quæ Pontifici maximo hodie obtemperat.

TERTIVM argumentum est propriè contra hoc ipsum, quod nunc ponebamus, eos Pontifices Romanos qui antecesserunt vsque ad præsentem, esse legitimè receptos ab Ecclesia. Etenim à tempore Vrbani VI. qui Gregorio XI. demortuo, Anno 1378. electus fuit in mense Aprili, vsque ad præsentem Pontificem, nullus videtur legitimè successisse. Nam, vt videre est apud D. Antoninum tertia parte histor. tit. 22. c. 2. & initio Concilij Constantiensis, eodem anno 1378. in mense Iulio, ex Cardinalibus quidam, quòd Pontificis electi mores difficiles non ferrent, Roma discesserunt, & in sequenti mense Septembri elegerunt alium Pontificem, qui nominatus est Clemens VII. Porrò Vrbanus Romæ manebat, Clemens Auennione. Et vterque suos asseclas habebat. Quod schisma vsque ad annum 1417. quo, vndecimo die mensis Nouembris, Martinus V. electus est, ita continua successione vtriusque Pontificis, & Cardinalium ab ipsis creatorum, continuatum est, vt non posset satis dignosci vter illorum esset verus Pontifex. Immò & alius etiam tertius Pontifex anno 1408. accessit, dictus Ioannes XXIII. quem aliqui Cardinales ex vtraque factione ad eam rem designati crearunt, vt refert Turrecremata libro quarto, capite nono. Tandem Martinus V. à Cardinalibus multis ex illis dubiis & schismaticis, anno, vt dictum est, 1417. creatus est in Concilio Constantiensi. Itaque nec præcedentes Pontifices, nec ipse Martinus V. & consequenter neque alij Pontifices posteriores, qui Martino deinceps successerunt, legitimo modo videntur ab Ecclesia recepti. ACCEDIT etiam, quòd post Martinum V. tempore Eugenij IV. fuit aliud schisma. Amadeus enim quidam in Concilio Basiliensi, à quibusdam electus est, & vocatus Felix: is posteà Nicolao V. cessit, à quo & Cardinalis creatus est. Neque tamen videtur satis compertum, vter istorum habuerit maius ius ad Pontificatum: atque ita propter hoc etiam schisma dubij videntur Pontifices illi omnes, qui Nicolao vsque ad Pontificem præsentem successerunt.

RESPONDEO, tempore illo, quod ab Vrbano VI. vsque ad Martinum V. intercessit, illos sanè Pontifices censeri posse legitimè fuisse receptos, qui in huius Vrbani locum successionis serie recepti sunt; alios verò fuisse Schismaticos. Nam de electione ipsius Vrbani non videtur dubitandum, quin fuerit legitima. Qui proinde de modo, rationéque eligendi suos successores, poterat id statuere, quod in illa schismatum difficultate magis expedire iudicabat, donec aliquid aliud, ipso defuncto, Ecclesia ea de re decernendum putaret. Sed siue hi, siue illi, durante eo schismate, fuerint legitimi Pontifices, siue nullus eorum, qui in schismate electi sunt, sed tunc sedes quasi vacauerit; nihil hoc quidem interest; modò constet ipsum tandem Martinum V. in Concilio posteà Constantiensi legitimo modo receptum fuisse in locum illius Vrbani, & antecessorum, atque adeo etiam in locum ipsius D. Petri.

Id autem ita esse, hoc modo probamus: nam, vt suprà §. 36. dictum est, modus legitimus recipiendi aliquem in Petri successorem ille potius est, quem Ecclesia pro ratione temporis & aliarum circumstantiarum præscribit, rectumque esse iudicat; siue is modus præscribatur ab ipsomet Pontifice (in quo tanquam in capite residet primaria auctoritas Ecclesiæ, atque adeo ius etiam constituendi modum in electione Pontificis, vt colligitur ex multis Canonibus septuagesima nona distinctione, & rectè ostendit inter cæteros Caietanus in Apologia de auctoritate Pontificum & Conciliorum, parte secunda, cap. 22.) siue præscribatur ab Ecclesia in Concilio vel aliter decernente, quando sedes quidem Apostolica vacaret, aut illius possessio non esset admodum certa, & graues aliquæ circumstantiæ postularent eligendi modum aliquem extraordinarium; sicut intelligi potest ex his, quæ eruditè Turrecremata, lib. 4. de Ecclesia, cap. 10. scripsit de decem viis sedandi schismata in electione Pontificis. Nunquam enim deest Christus Ecclesiæ suæ, quin in omni casu possit illa ex schismatum difficultatibus emergere, indubitatum & certum Pontificem pacificè & absque scandalis recipiendo in D. Petri locum. Nunc certum est, Martinum V. electum in Concilio Constantiensi fuisse eo modo, qui omnibus circumstantiis illorum temporum consideratis, iudicatus est ab Ecclesia in Concilio tunc congregata optimus. Nam Gregorio XII. qui tunc erat Vrbani successor, suo iuri (propter Ecclesiæ pacem atque bonum) cedente & aliis duobus Antipapis, scilicet Benedicto XIII. & Ioanne XXIII. depositis; omnibus Cardinalibus, qui Concilio quidem interfuerunt, siue illi veri essent, siue falsi, & sex prætereà ex qualibet natione, qui Concilio interessent, delectis, ius suffragij actiui & passiui datum est, quorum demùm suffragiis Martinus V. est electus. Qua quidem ratione nihil prudentius tunc temporis ad tantas schismatum difficultates & scandala sedanda, constitui potuit. Itaque perspicuum certò est, Martinum V. legitimum fuisse Petri successorem, & consequenter etiam alios Pontifices sequentes, quia omnes recepti sunt eodem modo, quem habita temporis ratione Ecclesia legitimè præscripsit: quamuis pro ratione temporis modus ille quidem, quo Martinus electus est, fuerit à solito diuersus. Ordinariè autem iam ea ratio seruatur, vt qui à duabus partibus Cardinalium eligitur, ille Pontifex legitimus habeatur, vt patet extrà de electione, c. licet de euitanda.

Ex quibus intelligitur, quàm turpiter Vviclephus, quem & alij Sectarij sequuntur, errauerit, cum propositione nona damnata in Concilio Constantiensi asseruit, à tempore Vrbani VI. nullum esse recipiendum tanquam Pontificem, sed more Græcorum propriis legibus esse viuendum. Errant isti turpissimè: quoniam via ac ratio fuit, ac erit semper in Christi Ecclesia, vt schismate sedato, vnicus, verus & indubitatus Pontifex ab omnibus agnoscatur. Neque enim illud schisma primum fuit in Ecclesia, sed schismata omnino viginti illud præcesserunt, vt Turrecremata etiam lib. 4. de Ecclesia, cap. 9. commemorat. Nec ideo tamen nullus ante Vrbanum VI. fuit verus in Ecclesia Pontifex.

Iam verò ad illud, quod in confirmationem eius argumenti de schismate Amadei addebatur, facilis est responsio. Nihil enim huiusmodi casu successio Pontificis dubia redditur, cùm constat Amadeum illum cum suis electoribus apertè schismaticum fuisse, maxima Ecclesiæ parte Eugenium IV. (legitimum fine controuersia successorem Martini V.) & successorem Eugenij, Nicolaum V. pro legitimis Pontificibus cognoscente.

QVARTVM argumentum fieri porrò potest contra hoc quod nunc dictum est, eum esse legitimum Petri successorem, quem Ecclesia recipit modo, quem iudicat conuenientissimum. Nam qui legitimus Petri successor est, is à Christo Domino certò & infallibiliter accipit supremam in terris potestatem, qualem habuit Petrus, vt suprà probatum est. At non semper, qui ab Ecclesia legitimo modo in locum Petri recipitur, eam potestatem à Christo Domino accipit: Ergo non illico legitimus Petri successor is est, qui ab Ecclesia recipitur modo legitimo. Id patet in casu, quo per errorem eligeretur mulier, quod saltem posse accidere non admodum dubitare videntur quidam, etsi falsa atque commentitia omnino sit alioqui historia illa de Ioanne fœmina, vt Onuphrius in annot. ad Platin. & etiam Alanus Cop. dialogo primo, capite octauo, & alij demonstrarunt. Præterea idem patet, si errore eligeretur infidelis quispiam baptizatus. Talis enim non reciperet verè à Christo primariam potestatem, neque verè esset Pontifex, vt ex communi orthodoxorum sententia ponit Turrecremata, lib. 4. de Ecclesia, p. 2. c. 20.

RESPONDEO. Quod dictum est, illum esse legitimum diui Petri successorem, atque adeo primariam auctoritatem à Christo accipere, quem Ecclesia modo legitimo recipit in locum D. Petri; id non aliter intelligendum est, nisi posito, quòd Ecclesia legitimo modo eum eligat ac recipiat, qui sit alioqui capax pontificatus. Mulier autem & infidelis, pontificatus minimè sunt capaces. Quare argumentum hoc non euertit ea quæ sunt dicta.

Sed hinc rursus nascitur alia difficultas, de qua non inutiliter tractari solet à Catholicis Theologis in scholis. Nam si casus isti, in quibus incapaces Pontificatus eligantur, possibiles sunt; sequitur, non posse nos penitus esse certos, vtrum hic vel ille electus, sit verus Pontifex. Nam licèt simus omnino certi, Ecclesiam veram, modo conuenienti, tum ex parte electorum, tum ex parte modi in eligendo, hunc aut illum legitimè recepisse: at dubitare poterimus, vtrú ille baptizatus sit, atque adeo num sit capax Pontificatus. Itaque nec poterimus esse certi omnino de iis, quæ ille tanquam de fide definierit. Eòdemque res recidet, atque si liceret dubitare, vtrum Deus voluerit esse aliquem omnino successorem Petri in Ecclesia perpetuò, qui sit regula fidei & morum infallibilis. Illud enim idem incommodum, quod ex hac dubitatione sequeretur; videlicet incertitudo eorum quæ Romanus Pontifex decerneret; perinde sequeretur ex illa etiam dubitatione, vtrum videlicet hic sit verus successor Petri nec ne.

Ad hanc expediendam difficultatem, libenter illud solum responderem, quòd multi docti ac pij viri merito credunt, atque ipsi mihi persuadeo: nempe nunquam futurum, vt incapax eligatur; Deo, ad avertendum ab Ecclesia sua periculum, facilè (vt potest) id prohibente. Neque id revera vnquam accidisse arbitror, aut de lege ordinaria posse accidere: obstante nimirum decreto eiusmodi providentiæ divinæ. Sed quia graves etiam Doctores eiusmodi casum tanquam possibilem admittunt; consequenter sanè concedendum est ab illis, non ex hoc ipso tantùm, quòd aliquis ab Ecclesia in divi Petri locum electus est, ex fide infallibili esse certum, quòd is sit verus Pontifex; quandoquidem incapax eius muneris eligi posset, vt admittunt. Cæterùm non inde sequitur illud incommodum, quod obiiciebatur; nempe vt necesse sit de certitudine definitionum sive decretorum electi Pontificis dubitare. Hoc, inquam, incommodum dico non sequi, idque ostendimus duplici ratione.

PRIMA, quia certa fide compertum est firmum esse ac ratum quicquid circa vniversam Ecclesiam statuit is, qui existimatur ab omnibus fidelibus Pastor Ecclesiæ vniversalis; nam illud Ecclesia tota, quæ decipi nequit, tenetur recipere, vt paulò post probabitur. Atqui Pastor vniversalis ab omnibus fidelibus is existimatur, qui ab Ecclesia in locum divi Petri legitimè est receptus: Igitur si is aliquid erga vniversam Ecclesiam decernat, à nemine dubitari potest quin illud sit ratum & firmum: sive id quidem infallibiliter decernat tanquam verus Pontifex, cuius videlicet ministerio Deus, ex certa & ordinaria lege in Ecclesia gubernanda, tanquam instrumento vtatur, sive Deo tantummodo in particulari casu non permittente, vt erret, in erroremque adeo inducat vniversam Ecclesiam, cui se Deus nunquam defuturum promisit. Procedit enim perinde hæc prima ratio, sive concedamus fieri etiam posse, vt falsus Pontifex statuat aliquid circa vniversam Ecclesiam, sive id non concedamus, vt concedi revera non debet, sicut iam iam videbimus.

SECVNDA ratio quare non sequatur illud incommodum, quòd obiiciebatur, est, quia cùm primùm is, qui est electus Pontifex, statuit aliquid in fide aut moribus, quod ad vniversam Ecclesiam pertineat, eo ipso est nobis certum de fide, quòd ille sit Pontifex legitimus, qui à Deo videlicet acceperit potestatem illam iurisdictionis primariam. Quæres autem vnde hæc fidei certitudo tunc eliciatur? Respondeo, ex duabus propositionibus de fide, hoc modo: Quem Christus Dominus in iis, quæ vel ad fidem vel ad mores pertinent, ab vniversa Ecclesia audiri vult; is verus ac legitimus est pastor Ecclesiæ vniversæ. Sed Pontificem ab Ecclesia legitimo modo electum, cùm is aliquid ad vniversam Ecclesiam pertinens in fide aut moribus statuit, audiri vult Christus Dominus ab vniversa Ecclesia: Ergo verus ille Pastor est vniversæ Ecclesiæ.

Prior propositio patet ex illis Scripturæ testimoniis, quibus superius §. 27. probavimus, Christum Dominum super Petrum determinatè & eius successores (quorum vnusquisque, communione quidem eiusdem auctoritatis, esset in Ecclesia futurus quasi alter Petrus) voluisse, vt exsurgeret totum ædificium Ecclesiæ. Nam super te, inquit Matth. 16. ædificabo Ecclesiam meam. Et Ioan. 21. Pasce (tu Petre) oues meas. Et Lucæ 22. Tu aliquando conversus, confirma fratres tuos; Quarum certè sententiarum ea vis est, vt intelligere debeamus per neminem alium hominem singularem, nisi qui communione eiusdem auctoritatis reuera sit tanquam ipse Petrus quísque habeat præceptum illum pascendi oues Christi vniuersas, Ecclesiam regat, ac proinde, obligari ad recipiendum fidei & morum instituta, quibus illius ædificium continetur. Ideo enim cæteris Apostolis præteritis solum Petrum ex nomine toties támque singulariter Christus compellauit, dum eám illi auctoritatem vel promitteret vel tribueret, vt ea re clarè significaret, per neminem alium hominem singularem, velle se spiritu suo sancto ita instruere Ecclesiam; sicut per Petrum & eos, qui in eadem auctoritate futuri essent, tanquam ipse Petrus; vt suprà disputatum est.

Iam probatur illa altera propositio posterior: nempe velle Christum, vt is in rebus fidei atque morum ab vniuersa Ecclesia audiatur, qui ab Ecclesia est legitimè in Pontificem electus. Nam cùm in Scriptura datur præceptum subditis, ad Hebr. 13. vt Præpositos suos audiant; de iis Præpositis omnino sermo est, quos subditi suos esse Præpositos agnoscunt, & pro talibus habent; alioqui frustra prorsus id præceptum daretur. Quare certum ex fide est, velle Christum, vt quem Ecclesia vniuersa Pastorem suum esse agnoscit, eum de rebus fidei & morum docentem audiat. Agnoscit autem omnino eum esse suum Pastorem, quem ipsa legitimè elegit ac recepit. Hunc igitur ex Christi voluntate tenetur audire. Certa igitur ex fide est quoque posterior illa propositio. Atque ita patet, conclusionem etiam, quam ex vtraque propositione deduximus, certam ex fide esse: videlicet, electum legitimè in Pontificem, & aliquid postea erga vniuersam Ecclesiam definientem, verum esse Pontificem: ac proinde minimè de certitudine illius decretorum esse dubitandum.

Ex quibus rebus consequitur, si quis fortè in Pontificem, huius auctoritatis incapax (quod minimè vereor futurum) eligeretur, numquam tamen fore vt is aliquid erga Ecclesiam vniuersam decerneret, sed vel discederet è vita, priusquam ad id ventum esset, vel illius certè vitium & incapacitas Deo prouidente detegeretur. Neque verò hoc foret aliquod miraculum, sed quiddam omnino consequens ex ordinaria illa Christi lege, qua is voluit Ecclesiam suam vniuersam non per ministerium alicuius alterius hominis singularis, præterquam legitimi Pastoris, gubernare.

Erga particularem verò Ecclesiam aliquam, aut aliquas etiam personas, non esset vsque adeo incommodum concedere, posse aliquid statuere eum, qui verus non esset Pontifex. Quo casu Deus per se (sicut in similibus casibus piè credi posse, notat ex sententia diui Thomæ & aliorum Theologorum, Turrecremata libro quarto de Ecclesia, part. 2. cap. 20.) suppleret ad aliorum videlicet necessarias vtilitates, ministerium Pastoris veri: vt confirmando per se (exempli causâ) eos Episcopos, quos ille Pontifex confirmasse verè putaretur.

Sed QVÆRET hîc aliquis; cuiusmodi debeat esse illud, ad vniuersalem Ecclesiam pertinens, quod cùm Pontifex statuit, intelligitur certissimè secundùm fidem esse verus Pontifex. Nam si opus est, vt aliquid circa fidem definiat; cùm eiusmodi definitiones à paucis Pontificibus & rarò fiant; rarò etiam ex fide constabit, aliquem esse Pontificem verum.

RESPONDEO primò, quamdiu Pontifex quidem nihil erga vniuersam Ecclesiam statuit, nihil vel parùm admodum imminere periculi, si diu aut etiam omnino non constaret ex fide, illum esse verum Pontificem, sed certitudine tantùm morali. Plus enim quiddam est, sedem Apostolicam omnino vacare, quàm non prorsus ex fide constare, num is, qui in ea præsidet, legitimè ac verè præsideat. Et tamen vacat quandoque sine magno Ecclesiæ incommodo sedes Apostolica aliquamdiu. Minus igitur incommodum erit, si is, qui in ea præsidet, morali tantùm certitudine existimetur ritè præsidere, non autem infallibili fide.

Deinde dicimus, non modò ex definitione fidei; sed etiam ex aliqua institutione circa mores, ad vniuersam Ecclesiam pertinente (quales sæpe fiunt à Pontificibus) colligi posse de fide, quòd aliquis sit verus Pontifex. Immo etiam ex dispensatione Thesauri Ecclesiæ per generalem indulgentiam siue iubilæum. Nec enim his etiam modis Christus Ecclesiæ suæ prospicit per alterius ministerium præterquam veri Pastoris. Quare non ita rarò accidit, vt per fidem constet de vero Pontifice.

POSTREMO à nobis illud breuiter refellendum est, quod vaniloqui hæretici obijciunt, aliquos Romanos Pontifices à nonnullis principibus, aut etiam ab aliis grauibus viris, vehementiùs quandoque reprehensos fuisse, atque etiam eo loco habitos, quasi non Petri successores & Christi Vicarij, sed Antichristi essent. Quo in calumniæ genere eò etiam nostri Aduersarij processerunt impudentiæ, vt eam communem fuisse Ecclesiæ existimationem de Pontificibus Romanis suadere quidam vanissimè & mendacissimè conentur. SED hanc de Antichristo contumeliam varij Theologi, nec ita pridè sufficientissimè & doctissimè refutârunt: vt Sanderus toto lib. 8. de visibili Monarchia Ecclesiæ. Et Bellarminus lib. 3. de Romano Pontifice. Et quo loco Romanus Pontifex in Ecclesiâ semper sit habitus, ex allatis suprà §. 26. testimoniis aduersus illorum vanitatem, satis superque iam constat.

Itaque breuiter iam pro instituto nostro RESPONDEMVS: Si qui ex orthodoxis acriùs aliquando in Romanum Pontificem inuecti sunt; ij non ad locum & auctoritatem, sed ad priuata vitia personæ, seu conficta, seu vera, respexerunt. Quod nobis nihil sanè obstat. Nec enim, vt illi sedi auctoritas sua constet, defendi necesse est, omnes & singulos, qui in ea sederunt, fuisse innocentissimos.

Quin immo schismaticis istis Romanorum Pontificum obtrectatoribus, qui mendaciis ferè diaboli voce coniectis aduersus sacerdotes Dei (vt de sui temporis hæreticis grauissimis verbis scripsit Cyprianus) Catholicæ vnitatis concordiam rumpere conantur, fidenter idem respondemus, quod ad similes criminationes (sunt enim omnes hæretici, quod ad odium sedis Apostolicæ attinet, similes) olim respondit D. AVGVSTINVS Donatistis hæreticis, lib. 2. contra literas Petil. cap. 51. Cathedra (inquit) tibi quid fecit Ecclesiæ Romanæ? in quâ Petrus sedit, & in quâ hodie Anastasius (dicamus nos Clemens) sedet, quibus nos in Catholica vnitate connectimur, & à quâ vos nefario furore separastis? quare appellas cathedram pestilentiæ, cathedram Apostolicam? Si propter homines, quos putas id loqui & non facere: nunquid Dominus Iesus Christus propter Pharisæos, de quibus dixit Matth. 23. Dicunt enim & non faciunt; cathedræ in qua sedebant, vllam iniuriam fecit? Nonne illam cathedram Moysi commendauit, & illos tamen, seruato cathedræ honore, redarguit? Ait enim: Super cathedram Moysi sederunt Scribæ & Pharisæi: quæ dicunt, facite, quæ autem faciunt, facere nolite. Dicunt enim & non faciunt. Hæc si cogitaretis (nonne Sectarios hodie etiam alloqui videtur?) non propter homines, quos infamatis, blasphemaretis cathedram Apostolicam, cui non communicatis. Tum etiam idem August. lib. 2. contra lit. Petil. cap. 72. Cum tales (Pharisæi) sederint super cathedram Moysi, cui Dominus honorem seruauit: quare vos propter eos, quos istis, siue iustè siue iniustè, comparatis, cathedram Apostolicam blasphematis? Hæc Augustinus. Quæ à nobis hoc tempore similiter, aduersus Sectariorum maledicta in Romanos Pontifices, iure optimo vsurpantur.

Ex quo etiam intelligi potest, qua ratione & illud accipi debeat, quod D. Gregorius lib. 4. Registri, epistola 32. scripsisse legimus: Antichristi præcursorem eum esse, quisquis se, contemptis reliquis Episcopis, vniuersalem appellare audet. Non enim locum ipsum & dignitatem vniuersalis Episcopi Gregorius exagitat; sed superbiam & arrogantiam in eo nomine temerè vsurpando, quasi nullus alius Episcopus esset. Quod vitium iure optimo reprehendere potuit Gregorius in illo Ioanne Constantinopolitano, schismaticè primatum affectante, adversus quem eo loco scribebat.

Ac sanè maximam esse Sectariorum vanitatem, quòd illud etiam Gregorij dictum adversus Pontificis Romani primatum obijcere soleant, ex ea re perspicuum est, quòd in eo ipso loco, vbi Gregorius vocabulum illud exagitat, simul etiam Petri primati, cuius ipse successorem se profitetur, agnoscit, ac luculenter asserit; nempe lib. 4. ep. 32. *Cunctis*, inquit, *Euangelium scientibus liquet, quod voce Dominica, sancto & omnium Apostolorum principi Petro, totius Ecclesiæ cura commissa est, &c.* Et infrà vocabulum etiam ipsum vniuersalis Episcopi Romano Pontifici à Chalcedonensi Synodo delatum esse memorat; quamuis illud Pontifex modestè detrectauerit: *Certè*, inquit, *pro beati Petri Apostolorum principis honore, per venerandam Chalcedonensem Synodum Romano Pontifici oblatum est nomen Vniuersalis.* Idem lib. 4. epist. 38. scribens ad illum ipsum Ioannem: *Nunquid non, sicut vestra sanctitas nouit, per venerandum Chalcedonense Concilium huius Apostolicæ sedis Antistites, cui, Deo disponente, deseruio, Vniuersales, oblato honore, vocati sunt?*

Tria igitur à nobis hactenus probata atque defensa sunt, ex quibus certissimè concludimus, Romanum Pontificem suprema in Ecclesia auctoritate ad constituendum infallibiliter de rebus fidei & morum præditum esse. PRIMO, auctoritatem eiusmodi D. Petro à Christo tributam esse. SECVNDO, non Petro solùm, sed eius etiam vsque in seculi finem legitimis successoribus eam à Christo auctoritatem tribui. TERTIO, Romanos omninò Pontifices esse in eo genere legitimos D. Petri successores. Quare manet profectò, Romanum Pontificem, pro tempore existentem, eum esse cui tanquam successori D. Petri, vniuersalis Ecclesiæ cura, quod ad fidem morésque spectat, commissa sit, & in quo proinde de quæstionibus omnibus fidei decernendi auctoritas resideat.