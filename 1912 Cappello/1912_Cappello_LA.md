## Chapter 4, Article 4, n. 3

**3. Num haereticus vel schismaticus aut excommuni- catus eligi possit.**

Haeretici et schismatici validé nullatenus eligi valent, cum membra Ecclesiae vero proprioque sensu non sint. Sunt quidem Ecclesiae subditi eo ipso quod baptismatis aqua abluti fuerunt, at nihilominus versantur extra mysticum Christi corpus ob haereses seu schismatis reatum. Haec tamen doctrina sic est intelligenda ut electus in haeresi maneat etiam post nominationem; nam si, ea facta, haeresim seu schisma abiu­ret, indubie patamus electionem validam fore.

Nullum dubium quin suspensi ac irregularcs nec non excommunicati tolerati sint valide eligibiles. Controversia respicit excommunicatos vitandos. Primo intuitu viderentur inhabiles cum a corpore Ecclesiae seiuncti per iudicialem potestatem declarati sint; at intimius rem perpendendo, apparet eos habiles esse. Etenim haec separatio vel seiunctio a corpore mystico Christi tota pendet ab ecclesiastica auctoritate, quae eandem coarctare aut extendere valet, nec non effectus ipsos eam comitantes decernere. Iamvero cum nulla clausula irritans in iure canonico habeatur, necessario concludendum est, electionem excommunicati vitandi validam *per se* esse.

## Chapter 7, Article 1, n. 10–11

**10. An excipi possit contra electionem Papae.**

Exceptio alia est de iure tantum, alia de iure et de facto. Illa in eo consistit ut obiiciatur nullitas, electum tamen in possessione relinquendo usque ad prolatum definitivum iudicium: haec contra habetur cum electo denegatur obedientia ac ipse a Papatu dejicitur.

Vera exceptio dari nequit, at sola oppositio nullitatis ad effectum excludendi electum a Pontificatu. Sane exceptio vera seu stricte iudicialis nonnisi coram iudice competenti proponi valet id est coram legitimo superiore, qui in casu profecto deest.

Oppositionem nullitatis vero quod attinet, distinguendum est an electio impugnetur ex defectu eligentium vel potius electi, vel demum ex vitio formae. Ex parte eligentium excipi potest actualis furor seu amentia electionis tempore aut defectus diaconalis Ordinis, nisi de peculiari constet privilegio expresse tributo, vel renuntiatio in manibus R. Pontificis facta aut canonica depositio. Verum, si dempto Cardinali qui huiusmodi laborat defectu, duae e tribus suffragiorum partibus adhuc habeantur, electio valida est. Haec oppositio ipso Conclavi durante admittitur; non vero deinceps.

Ex parte electi excipi possunt defectus qui de iure divino vel naturali irritam faciant electionem. Quo in casu admittitur exceptio de iure, at non de iure et de facto.

Olim excipiendi erat facultas contra electum simoniacae ex Constit. *« Cum tam divino »* Iulii II, nec non contra electum hæreticum ex Constit. « Cum ex Apostolo » Pauli IV. Hodie contra simoniace electum haudquaquam excipi valet, cum simonia, etsi jure divino ac humano prohibita, nihilominus electionem non irritet[^1].

De electione hæretici recole quæ superius dicta fuere.

Ex parte formæ tandem excipi valent omnes defectus qui nullam ipso iure electionem reddunt. Eiusmodi exceptio nonnisi Conclavi durante, per se fieri potest; per accidens tamen nil vetat quominus et deinceps proponatur, modo tamen certo ac indubie de nullitate constet.

Quavis occurrente nullitatis oppositione, ius causam agendi unius S. Cardinalium Collegii erit, non autem Concilii generalis aut Episcoporum coetus, ut perperam quidam auctores contendunt[^2].

**11. An certa fide constare possit de legitimitate Pontificis.**

Quærimus an verus Pontifex visibilis sit in individuo et determinate ita ut non solum fide teneamus esse in Ecclesia Pontificem, qui Romæ suam habet sedem, sed etiam hominem, quem oculis cernimus.

In triplicem Auctores abeunt sententiam.

1° Nonnulli putant quadam tantum morali certitudine nos agnoscere hunc esse verum Pontificem. Ita opinantur Albertin. [^3], Caiet. [^4], Cordub. [^5].

Porro argumenta quibus innituntur hæc sunt:

*a)* Numquam Deus revelavit hunc esse verum Pontificem; imovero, deficiente revelatione, eo ipso deest quoque fides; proinde si non habetur fides, necessario admittenda est moralis certitudo, cum physicæ certitudini locus haudquaquam sit.

*b)* Legitimitas Pontificis est res plane humana et contingens, utpote quæ ex paucorum hominum testimonio pendet et ex plurimis circumstantiis sane dubiis, v. gr. an electus sit baptizatus, an rite ordinatus, etc.

c) Ex mente Ecclesiae constat eos qui verum Pontificem in individuo negant, non censeri haereticos; ideoque Sancti Patres dicunt eos non contra fidem errare, sed tantum contra charitatem, quatenus scilicet vinculum unitatis rescindunt.

d) Historia teste, aliquando Pontifex reputatus est, qui talis non erat; agitur ergo de re cui potest reapse subesse falsum.

2° Quidam de fide esse putant, hunc hominem, quem fideles ut caput Ecclesiae devotione ac obedientia prosequuntur, esse verum legitimumque Pontificem. Hanc sententiam profitetur Suarez[^6], afferendis rationibus fretus.

a) Ex Bulla Martini V apud Concil. Constantien. haeretici, qui catholicae Ecclesiae reconciliari volunt, in primis interrogandi sunt, an credant Papam canonice electum, qui pro tempore sit (eius nomine expresso), esse successorem Petri et suprema in universam Ecclesiam potiri potestate. Praeterea haud distinguunt Concilia "inter verum Pontificem in communi, et hunc, qui nunc sedet cum omni consensione Ecclesiae, sed eadem veneratione ac fide complectuntur: sic certe Chalcedonense Concilium recipit nominatim Leonem Papam, sexta Synodus Agathonem, Milevitan. Innocentium III; et sic de ceteris"[^7].

b) Si numquam catholica fide constaret, hunc esse verum Pontificem, consequenter neque constare posset, hoc esse verum concilium, quod non minus haereticum foret, quam si quis negaret vera esse quatuor evangelia, ut Gregorius Magnus merito dicit. Re quidem vera concilium formaliter includit Pontificem, cum unus dumtaxat legitimus Pontifex illud cogere valeat, ei praeesse eiusque acta adprobare.

c) "Immo neque catholica veritas et certitudo huius numero Ecclesiae posset recte consistere, quia haec maxime pendet ex coniunctione cum vero capite, requiritque veros ac legitimos sacerdotes, pastores et ecclesiasticam hierarchiam: at haec omnia pendent ex eo, quod verus et legitimus Pontifex in individuo sit certus, et qua ratione possum dubitare de hoc Pontifice, potero et de antecessore, atque adeo de tota retro serie, ergo de veritate episcoporum et cardinalium, qui ab his creati sunt, atque ita ruet tota certitudo verae Ecclesiae, et hierarchici ordinis; quomodo argumentantur haeretici contendentes a tempore saltem Urbani papae defecisse veram successionem: hinc enim satis sibi videntur inferre, iam non posse esse certum, an vere Summo Pontifici succedatur, aut ubi gentium vera Ecclesia visibilis extet » [^8].

d) Romano Pontifici ius est definiendi res fidei et obligandi subditos ut definita credant. Impossibile autem est, ut quis teneatur ad credendum ea, quae hic vir seu Pontifex definit tamquam divinitus revelata, nisi etiam teneatur ad credendum de fide hunc virum id est Pontificem habere a Deo ius definiendi et assistentiam Spiritus Sancti nec non potestatem obligandi fideles ut firmiter credant quae ipse definit, nisi scilicet teneatur credere hunc virum esse verum Papam divi Petri Successorem.

3° Tandem alii auctores docent legitimitatem Pontificis in individuo esse factum theologicum, ideoque, non fide divina camdem esse credendam, sed theologica tantum.

Argumenta quae in medium afferunt patroni postremae sententiae haec sunt:

a) Legitima Pontificis existentia in individuo nequit esse obiectum fidei, cum divinitus revelata haud sit, neque obiectum simpliciter moralis cuiusdam certitudinis, cum quodvis dubium suapte natura excludere debeat.

b) Cognitio Pontificis in individuo est factum intime ac necessario connexum cum perpetuitate primatus in legitimos Petri successores transferendi. Iamvero facta quae cum aliqua veritate divinitus revelata connectuntur, theologica vocari solent. Ergo.

Si rationes hinc inde a patronis allatae intimius perpendantur, liquido patet tertiam a secunda differre verbis potius quam re. Sane vis quaestionis tota in eo est, ut clare determinetur quid nomine veniat *facti theologici*, et quodnam sit reapse *obiectum materiale* fidei divinae. Qua de re plura tradunt principes theologiae dogmaticae[^9].

Tertiam nos sententiam profitemur, priori prorsus reiecta, cuius argumenta facile diluuntur. Etenim ex eo quod existentia veri Pontificis in individuo non sit revelata, minime sequitur camdem nonnisi morali certitudine esse credendam; nam praeter fidem divinam stricto sensu ac moralem certitudinem, habetur fides seu certitudo theologica. Id quoad primum.

Secundum quod attinet, respondemus, veritatem, de qua agimus, pendere quidem ab humano testimonio, sicuti fides a praedicante pendet; id autem minime vetare quominus fides seu certitudo theologica inde profluat ob necessarium cum dogmate nexum.

Quoad quartum argumentum animadvertimus, numquam decursu temporum accidisse ut universa Ecclesia tanquam verum Pontificem reputaverit, qui reapse talis non erat. Contigit quidem aliquando, quamplures fideles non agnovisse verum et certum pastorem; conspirasse autem totam Ecclesiam in unum falsum caput, existimando scilicet verum esse Papam, qui verus non esset, numquam accidit[^10].

De tertio argumento non est cur disseramus, cum secundam dumtaxat, non autem postremam attingat sententiam.

[^1]: {org. 1} Cfr. Constit. « *Vacante Sede Apostolica* », tit. II, cap. VI, n. 79.

[^2]: {org. 2} Cfr. PASSERINI, op. cit., p. 459.

[^3]: {org. 3} Op. cit., qu. 5.

[^4]: {org. 4} 2-2 qu. I, art. 3.

[^5]: {org. 5} Lib. I, qu. 17, § 2.

[^6]: {org. 1} De fide, disp. X, sect. V.

[^7]: {org. 2} Cfr. SUAREZ, l. c.

[^8]: {org. 1} (1) SUAREZ, l. c.

[^9]: {org. 2} (2) Cfr. FRANZELIN, De Trad. th. XII, schol. I; DE LUGO, disp. 20, n. 106; SUAREZ, disp. 5, sect. 6, n. 4 ss.; BILLOT, De Ecclesia, th. XVIII.

[^10]: {org. 1} Cfr. SUAREZ, l. c., n. 8.