## Section X.

*Aliqua quaesita de electione summi pontificis.*

### SUMMARIUM

91 An summus pontifex sibi constituere successorem possit?
92 Qui sint electores pontificis?
93 Quae forma eligendi?
94 Quot in electio requirantur suffragia?
95 An compleri numerus per accessum possit?
96 An, et quomodo cardinales compromittere?
97 Qualitates requisitae in electo?
98 Quando electus fiat verus pontifex?
99 An ejus electio valeat impugnari?
100 Quando procedi possit ad novam electionem?

**91.** Quaeritur 1. an summus pontifex sibi in sede apostolica constituere successorem possit? Pro affirmativa affertur *can. si Petrus* 1. eique subjectus *can. unde* 2. *caus*. 8. *q*. 1. ubi clare asseritur, s. Clementem a B. Petro, cum martirio immineret, ecclesiae universali praefectum esse. Verum istorum canonum veritas non immerito dubia videri poterit, cum legamus successorem proximum sancti Petri fuisse Linum, postea Cletum, deinde primum Clementem. Si dicas, s. Clementem quidem a Petro sibi substitutum, sed demissionis studio renuntiasse dignitati, et sic deinde electum Linum, non repugnavero, sed cum communi dicam, eam substitutionem factam a s. Petro inspiratione, nutuque divino, ac proinde ejus factum non trahendum in consequentiam. Quare cum Suār. *D. 20. de fid. f. 5. num*. 16. et frequentiori DD. facile quidem concedo, quod in casu quodam extraordinario, quo aliter necessitati ecclesiae succurri non posse praevideret antecessor, successorem sibi possit sufficere, ut colligi videtur ex *can. transitus* 10. *dist*. 79. nego tamen, quod istud possit potestate ordinaria.

Ratio est 1. quia papa, et episcopus ratione spiritualis conjugii se habet ac ecclesiam suam, sicut maritus ad uxorem: atqui iste alium sibi successurum in conjugio, etiam post mortem suam, constituere nequit; ergo etc. 2. Dispositio, licet sit facta tempore habili, si conferatur in tempus inhabile, nullum de jure effectum habet: talis est substitutio novi pontificis, a praedecessore facta; confertur enim in tempus mortis, quo papa non amplius est. 3. Hujusmodi substitutio, si ordinarie fieri a papa posset, mutaret universalis ecclesiae statum, et induceret transmissionem haereditariam pontificatus, quam tamen, tanquam maxime perniciosam regimini spirituali, semper exosam ecclesia habuit.

**92.** Quaeritur 2. penes quos sit potestas eligendi pontificem? Resp. Olim erat penes universum clerum, teste Cyprian. *l. 4. epist. 2*. Postea repetitis vicibus eandem sibi vindicarunt imperatores, jure, an injuria, non disputavero. Affertur quidem privilegium tanquam ab Hadriano concessum Carolo M. prout recenset Gratianus *can. Hadrianus 22. dist. 63*. sed hic canon, ut *num. 6. ad 4.* notavi, multis videtur fictitius, vel si vere datum est ejusmodi privilegium, id intelligendum, non quod ab arbitrio imperatoris dependeret constitutio summi pont. sed quod a clero celebrata eidem fuerit praesentata, et consensus requisitus, ut firmior foret electio.

Moderno tempore pontificem eligunt cardinales, quibus jus eligendi papam concessit Nicolaus II. prout habetur *can. in nomine 1. v. quapropter dist. 23*. non tamen solis; quia eorum electioni accedebat approbatio cleri, et populi: solis autem cardinalibus potestas ista primum tributa est in concilio lateranensi *c. licet 6. h. tit.* ubi statutum, ut si inter eos de summo pont. substituendo plena concordia esse non possit, pro legitimo D. Petri successore absque ulla exceptione haberetur, qui a duabus illorum partibus esset electus, et receptus.

**93.** Quaeritur 3. quae sit forma eligendi pontificem? Resp. Eligi potest vel per inspirationem, vel per compromissum, vel, quae via usitatissima est, per scrutinium. Si per compromissum fiat electio, inter electionem pontificis, et alias electiones hoc discrimen est, quod in his compromissariorum unus nominatus ab altero, istius voto accedere, et sic complere sui electionem possit, ut dictum est *num. 59*. non autem possit, quando per viam compromissi eligendus est pontifex ob *constit*. Gregor. XV. incip. *aeterni §. 205*. ubi votum seipsum eligentis sive in compromisso, sive in scrutinio irritatur: non tamen propterea irritatur electio, modo in electum, qui sibi ipsi votum dedit, praeter hoc suum votum consentiant duae ceterorum partes. Hinc casu, quo in unum collata suffragia duas tertias partes excedunt, electi schedula non aperitur, neque inspicitur, an sibi ipsi suffragium dederit, ut notat card. de Luca *relat. cur. roman. disc. 3. num. 20*.

**94.** Quaeritur 4. quot suffragia debeat habere electus in pontificem, ut electio ejusdem valeat? Resp. Debet habere duas tertias, ut patet ex *c. ubi periculum 3. h. tit. in 6. Clem. 2. ibid.* et aliis pluribus *const. a Clem. VII. Paulo IV. Pio IV. Greg. XV. et Urban. VIII. editis*, idque merito, quia in electione pontificis gravissimi momenti negotium versatur, quippe per quam a se acceptatam electus hoc ipso sine ullius alterius hominis confirmatione sit verus successor Petri, et Christi vicarius, quin eidem exceptio opponi possit.

Dubium est, an cardinales in conclavi praesentes convenire unanimi consensu possint, ut valeat electio per scrutinium celebrata, in quam major solum suffragantium pars consenserit? Videtur respondendum affirmative: nam committere potestatem eligendi possunt majori parti collegii, sicut est indubitatum ex *c. cum dilectus* 32. *h. tit.* ergo etiam consentire, ut pro electo habeatur is, in quem major pars suffragia sua contulit, idem enim est, ac si electus fuisset ab omnibus.

Sed tenenda est negativa ob claram decisionem *const. Gregorian. cit.* ubi diserte annullatur electio pontificis per scrutinium aliter, quam suffragiis duarum partium celebrata, cui tanquam juri publico, in favorem totius ecclesiae introducto, privatis cardinalium pactionibus renuntiari non potest.

*Ad rationem dubitandi* in textu ibi allegato sermo est de compromisso, ex quo duci argumentum ad scrutinium nequit.

**95.** Quaeritur 5. an casu, quo in unum non consentiant duae electorum cardinalium partes, isti per accessum numerum requisitum complere possint? Resp. posse, ita ut novum scrutinium inchoare non sit necesse, sicut necesse est in electionibus ceteris. Colligitur ex *c. licet* 6. *h. tit.* ibi *nisi major concordia intercesserit*, et notat *Abb. ib. num. 8.* cum aliis.

Permittitur autem accessus iste etiam infirmis, etiamsi morbo impediti, ad capellam, ubi celebratur electio, venire non possint; sicut enim propterea suffragii jure non excidunt, ita neque accedere prohibentur.

Quare, ut jure hoc suo etiam ipsi uti queant, ad eorum singulos per cardinales scrutatores defertur folium, in quo nomina cardinalium, et numerus votorum in quemlibet collatorum notatus est, una cum alia schedula pro accessu parata, et arcula, in quam infirmi, et loco scrutinii absentes vota sua inferunt, et per ejusmodi votum declarant, an, et cui velint accedere.

Accessus autem iste non est permissus, nisi semel in quovis scrutinio, ut bene cum aliis notat P. Vviest. *hic n. 558*.

**96.** Quaeritur 6. Utrum cardinales in tres v. g. compromittere possint ea forma, ut isti teneantur eligere in summum pont. in quem cardinalium in conclavi praesentium major pars consenserit? Resp. cum distinctione: vel enim compromissum hoc fit ea forma, et conditione, ut compromissarii teneantur eligere, in quem major pars consenserit, collatis in eum votis per formam scrutinii, vel in quem consensserit libere, non observata scrutinii forma.

*Si primum*, compromissum, et inde secula electio invalida est; quia est electio per compromissum admixtum habens scrutinium, quod ut validum sit in electione pontificis, juxta *constit. Gregor. cit. §. 19.* requiritur, ut electio fiat per vota secreta, et in electum duae partes cardinalium consenserint.

*Si secundum*, valet compromissum, et electio ita celebrata. Ratio est, quia valet in aliis electionibus; *c. in causis* 3o. *et c. cum dilectus* 32. *h. tit.* in compromisso autem, quo eligitur pontifex, nihil novi praescribitur: ergo etiam valebit in electione pontificis.

**97.** Quaeritur 7. quisnam eligi in summum pont. possit? Videtur, non posse eligi alium, nisi cardinalem; nam ita 1. statutum videtur *can. in nomine* 1. *dist.* 23. ibi: *eligatur autem de ipsius ( romanae ) ecclesiae gremio, si reperitur idoneus*. 2. Similia habentur *can. oportebat* 3. *et can. seq. dist.* 79. ubi expresse statuitur, ut *nullus unquam laicorum, neque ex alio ordine praesumat, nisi per distinctos gradus ascendens diaconus, aut presbyter cardinalis factus fuerit, ad sacri pontificatus honorem promoveri*. 3. Confirmat hoc trium saeculorum continua observantia, quo tanto tempore pontifex tantum assumptus est ex gremio cardinalium.

Sed dicendum, in pontificem posse eligi quemcumque fidelem catholicum, etiam laicum, et uxoratum, modo habeat ea, quae jure divino, et naturali ad dignitatem requiruntur. Ita Barb. *l. 1. jur. eccl. c. 1. n. 77. et seqq.* cum communi DD. et decisum videtur *c. licet* 6. *h. tit.* ubi *statuitur, ut sine ulla exceptione ab universali ecclesia romanus pontifex habeatur, qui a duabus partibus concordantibus electus fuerit, et receptus*: igitur etiam non poterit sic electo opponi exceptio, quod non sit de collegio cardinalium, vel clericus. *Conf.* quia ait saepius ad summum pontificatum vocati sunt, qui ante non erant cardinales: sic enim, ut Barb. *l. cit.* notat, Eugenius III. ex abbate simplici, Gregorius X. ex archidiacono, Coelestinus V. ex eremo vocatus, cum nec esset in sacris, pontifex est creatus.

Dixi *etiam laicum*, quod colligitur ex caeremoniali romanae ecclesiae, ubi forma habetur ordinandi eum, qui ex laico in pontificem assumptus fuerit. Addidi *et uxoratum*, intellige, si uxor consentiat; alias poterit eundem revocare.

Neque obstant argumenta opposita. *Ad 1. et 2.* juri antiquiori ibi allegato derogatum est per jus recentius; *c. licet cit. Ad 3.* observantiae illi oppono observantiam pro *conf.* allatam.

**98.** Quaeritur 8. an pontifex verus statim fiat, qui electionem sui a cardinalibus factam acceptavit? Resp. Distinguendum, an legitime electus fuerit, an contra.

*Si primum*, statim administrationem plenam, a Deo sibi immediate collatam, habet, ut statuitur *can. in nomine* 1. vers. *electus tamen dist. 23*. etiamsi nondum sit consecratus; nam consecratio tantum facit, ut exercere possit ea, quae sunt ordinis. Ratio responsionis est, quia papa non indiget confirmatione; nam confirmatio electionis fieri per superiorem debet; papa autem nullum in terris superiorem habet. Opus tamen est acceptatione ejusdem, ut conjugium spirituale, quod inter ipsum, et ecclesiam intercedit, ratificetur. Porro hoc conjugium spirituale consummatur denique per consecrationem, et coronationem, ante quam in bullis se episcopum quidem appellat, non tamen absolute, sed cum addito *electum*; tempus vero, quod inter utramque, et electionem est medium, non simpliciter *apostolatus sui*, sed *suscepti apostolatus officii* vocat, prout cum gloss. advertit Laym. *in c. licet* 6. n. 7.

*Si secundum*, electio cardinalium, cum invalida fuerit, jus nullum electo potest tribuere. Hinc exspectanda erit ecclesiae universalis acceptatio, quae si superveniat, defectum electionis invalidae, per cardinales factae, si desit tantum conditio jure humano requisita, sanabit, ut adeo fiat verus pontifex. Dixi *conditio jure humano requisita*; nam defectum conditionis requisitae per jus divinum ecclesia sanare non potest. Quia vero ex communi TT. est fide divina credibile, quemlibet summum pont. postquam ab universali ecclesia ut talis est acceptatus, esse verum Christi vicarium, et B. Petri successorem, nullum erit periculum, ne ecclesia consentiat in eum pontificem, qui defectum conditionis jure divino requisitae habet. Sed de hoc latius TT.

**99.** Quaeritur 9. an summi pont. electio valeat impugnari? Certum est impugnari posse electionem etiam omnium consensu celebratam, si electus laboret defectu, quo jure naturali, aut divino inhabilis redditur, v. g. si sit infans, amens, foemina, haereticus, vel nondum baptizatus. Ratio est, quia, ut *num. prior.* dixi, impedimenta ista ecclesia suo consensu non potest tollere, vel defectum supplere.

Dubium est, an opponi eidem possit defectus conditionis jure solum humano reddentis electionem invalidam? Ratio dubitandi est, quia quaecumque poenae, nullitates, et inhabilitates ligare non possunt pontificem, cum ille superior sit omni jure ecclesiastico: ergo etc.

Sed respondendum est cum distinctione: vel enim electo solum opponitur defectus natalium, ordinis sacri, clericatus etc. quae substantiam, et libertatem electionis non impediunt, vel contra objiciuntur defectus, qui tollunt substantiam, et libertatem electionis, v. g. quod sit gravi metu extorta, quod simoniaca, quod celebrata paucio-rum, quam duarum partium suffragiis, vel ab iis, qui potestate eli-gendi notorie carent.

*Si primum*, opponentes, vel opponentes non audiuntur ex *c. li-cet cit*. ibi *absque ulla exceptione*. *Si secundum*, oppositio admitti-tur, ut clare habetur *can. si quis pecunia q. dist. 79. et constit*. Julii II. incip. *cum tam divino: edita in concil. later. sess. 5*.

*Ad rationem dubitandi* negatur, quod cum tali defectu electus sit verus pontifex, cum electio sit jure ipso invalida: igitur nihil obest, quin sic electum leges obligent; nam etsi ligent, non ligant pontificem.

**100.** Quaeritur 10. an si papa quacumque ex causa fuisset electus in-valide, et hoc advertant cardinales, electo invito ad alterius novam electionem possint procedere? Resp. Si electus ut papam se gereret, et electioni renuntiare nollet, exspectanda foret sententia concilii ge-neralis de nullitate electionis pronuntiantis, antequam cardinales ad novam electionem possent procedere, prout communiter colligunt DD. ex *concil. constant. sess. 39*. ubi de casu, quo electio est metu ex-torta, expresse habetur.

Post latam tamen sententiam a concilio de nullitate electionis, electio novi pontificis fieri debebit a solis cardinalibus, ut notat cum aliis Laym. *in c. licet cit. num. 5*. et dat rationem, quia cum ea eligendi potestas cardinalibus data sit a summis pont. approbantibus conciliis generalibus, absque necessitatis causa auferri eidem illa non potest.

Necessitas autem, ut Laym. *l. cit*. addit, pro ea vice auferendi cardinalibus hanc potestatem foret, si v. g. ad schisma tollendum, cui plerique eorundem faverent, expediens esset electionem a concilio generali fieri: et ita a concilii constantiensis pp. electus est Marti-nus V. ut refert Azor. *p. 2. l. 4. c. 2. q. 13*.