## DVBIVM IV.

*An Pontifex iure diuino sit caput Ecclesiæ, & Petri successor: & an sit de fide, hunc numero Pontificem esse vere Pontificem, & Ecclesiæ caput; & an aliquando possit ea potestate excidere.*

Ad S. Thomæ 2. 2. q. 1. a. 5. & 10.

De primo quæsito sequentes assertiones statuimus. Assertio I. Etsi quidem aliquo sensu de fide sit, Romanum Pontificem diuino iure Petro succedere, & totius Ecclesiæ caput esse; tamen non ita ex fide certum est, Pontificem Romanum, hoc ipso, quod Romanus Pontifex est, diuino iure Petri successorem esse, in vniuersali illa Ecclesiæ cura; ita vt summa illa auctoritas gubernandi Ecclesiam, directa institutione ac lege diuina Romanæ Cathedræ inseparabiliter annexa sit; licet nec hoc absque temeritate negari possit. Hanc assertionem probant & tuentur Turrecremata lib. 2. de Ecclesia cap. 4. Canus lib. 6. locorum Theolog. cap. 4. 5. 6. Driedo lib. 4. de varijs dogmat. cap. 4. part. 3. Bellarminus lib. 2. de Pontifice cap. 12. & Gregorius de Valentia hic quæstione 1. pun. 7. §. 38. & alij communiter contra Dominicum Sotum lib. 4. sentent. distinct. 24. quæst. 2. art. 5. qui Ecclesiastico solum iure supremam illam auctoritatem Cathedræ Romanæ annexam esse docuit.

Probatur eadem assertio quoad primam partem. Nam Romanum Pontificem Petro diuino iure successisse, atque ita eodem iure diuino esse totius Ecclesiæ caput, tripliciter intelligi potest. Primo, & vno quodam sensu ita potest intelligi, vt solum ipsa successio, qua aliquis Petro in regimine vniuersalis Ecclesiæ succedere debeat, sit de iure diuino, & ex Christi institutione profecta; hoc ipso nimirum, quod potestas illa à Christo non soli Petro, sed etiam eiusdem successoribus tradita est; idque ipsum adeo officium gubernandi totam Ecclesiam, velut ordinarium, ac perpetuo in Ecclesia duraturum, à Christo institutum fuit. Et hoc sensu absque dubitatione ex fide certum est, Romanum Pontificem diuino iure Petro succedere, vt ex dictis constat.

Secundo intelligi hoc potest, de coniunctione potestatis illius cum persona Romani Pontificis, non absolute, & in sensu diuiso, sed in sensu composito, & ex suppositione, quod is videlicet, post mortem Petri consentiente Ecclesia, successor Petri, & totius Ecclesiæ Pastor legitime electus est. Et hoc etiam sensu à nemine Catholico negari potest, Romanum Pontificem, tanquam Petri successorem, iure diuino habere potestatem in vniuersam Ecclesiam; cum apertè sequatur ex priori sensu eiusdem propositionis; nec minus verum sit, & certum, quam quod Ioannes v. g. posito quod sit Sacerdos, diuino iure habeat potestatem consecrandi, vt recte dixit Bannes hic quæst. 1. art. 10. dub. 4. Et propter vtramque causam, absolute dicendum & fatendum est, Episcopum Romanum iure diuino esse Petri Successorem, & totius Ecclesiæ caput, vt notauit Bellarminus cit. cap. 12. Ex quibus proinde satis patet prima pars assertionis.

Tertio vero intelligi id potest, de coniunctione potestatis illius cum persona Romani Pontificis absolute: & ad hunc sensum spectat secunda pars assertionis. Quæ quidem ex eo probatur. Quia omnes illæ Sanctorum Patrum sententiæ, quibus asserunt, Romanæ sedis Episcopum, ex Christi institutione, Petro successisse, intelligi absolute possent, iuxta sensum, primæ partis assertionis; nimirum vel de ipsa institutione Potestatis illius abstractè; siue etiam ex hypothesi quadam, posito nimirum, quod Romanus Pontifex est is, quem Ecclesia ipsa successorem Petri constituit, siue id suo arbitratu, siue ex peculiari Christi institutione faciat: ex quo intelligi posset, adhuc non satis esse determinatum, an reuera Romanus Pontifex, hoc ipso, quod talis est, iure diuino, an solum iure Ecclesiastico, Petro Apostolo succedat.

Tertia pars assertionis ex eo probatur; quia SS. Patres simpliciter & absolute ita loquuntur, Romanum Pontificem, hoc ipso scilicet, quod Romanus Pontifex est, diuino iure & institutione Petri successorem esse; atque ad hanc rem ipsam probandam scripturæ testimonia accommodant: qui proinde rectius & conuenientius ita absolute intelliguntur. In quo genere speciatim notandum illud Concilij Lateran. in cap. *Damnamus*, de Sum. Trinit. & fide Cathol. Vbi Ecclesia Romana dicitur, *Deo ipso disponente, mater & magistra omnium Ecclesiarum*. Accedit, quod Marcellus Papa epist. ad Antioch. scribit, Petrum, iubente Domino, Romam Sedem suam ex Antiochia transtulisse.

Quod ipsum etiam confirmat illa historia, qua Petrus Roma abiturus, speciali Christi admonitione, Romæ vitam finijt, vt Ambrosius orat. contra Auxentium, quæ extat lib. 5. Epistolarum, post Epist 32. & Egesippus lib. 3. excidij Hierosolymit. cap. 2. testantur. Quo ipso indicatur, voluisse Christum, nullum alium Petri post mortem esse successorem, quam Romanum Pontificem. Quare etiam Gregorius de Valentia cit. §. 38. ait, contrariam Soti opinionem, in re tam graui, videri nimis *singularem*, nec vero *satis tutam*.

Etenim non parum interest, vtrum humano, an diuino iure Romanus Pontifex sit Petri Successor, vt recte notauit Gregorius de Valentia loc. citat. Nam si humano duntaxat iure Petro succedit, fieri posset eodem iure humano & Ecclesiastico, vt Petri Successor non esset Romanus Pontifex, sed vel alterius, vel nullius certæ Sedis Episcopus. Si autem diuino iure institutum est, vt ipse Romanus Pontifex Petro succedat, tum id institutum penitus fixum, & ab Ecclesia immutabile est. Deinde si potestas illa à Romana sede penitus immutabilis est, tunc Romana etiam particularis Ecclesia absolute erit indefectibilis; alias non item, vt inferius dicetur.

ASSERTIO II. Certum nihilominus, & indubitatum esse debet, Romanum Pontificem supremam illam totius Ecclesiæ regendæ auctoritatem non ab hominibus, sed à Deo accipere, atque adeo Romanum Pontificem non ab hominibus, sed à Deo constitui totius Ecclesiæ Pastorem & caput. Ita ex communi Catholicorum sententia, post Turrecrematam lib. 2. cap. 38. 44. Caietanum opusc. 1. de auctor. Papæ cap. 13. & 2. part. Apol. cap. 22. Turrianum lib. 1. cont. Centur. cap. 18. recte docent Gregorius de Valentia q. 1. punct. 7. à §. 26. & alij. Probatur & declaratur. Nam siue Romanus Pontifex, quia talis est, Petro absolute diuino iure succedat, siue iure Ecclesiastico, certum est nihilominus, Romanum Pontificem, postquam ab Ecclesia electus est, immediate à Christo iurisdictionem accipere. Non enim accipit illam ab electoribus suis Cardinalibus; neque à tota communitate Ecclesiæ, quamuis cuiusmodi electio requiratur saltem tanquam conditio sine qua non, vt suprema illa potestas Pontifici conferatur: quia potestas illa Pontificia maior est, quam sit vel potestas Cardinalium, vel reliqua totius Ecclesiæ, secluso Pontifice, vt magis patebit inferius dub. 8.

Deriuatur ergo potestas illa ex lege & decreto quodam diuino, quo Deus certo statuit, personæ rite electæ auctoritatem illam, & potestatem vniuersalis Pastoris & capitis conferre, ac simul eidem infallibili quodam ductu assistere in ijs rebus, tam fidei, quam morum decernendis, quæ ad communem fidelium salutem, fideique integritatem pertinent: quod quidem decretum diuinum nulla humana auctoritate & potestate suppleri posse, satis per se manifestum est. Hinc ea etiam ratione, Summus Pontifex alijs Prælatis Ecclesiæ, eminere existimatur, quod alij omnes, ex veriori, suam iurisdictionem à Pontifice, Pontifex vero eam à Christo immediate accipit, vt post alios tradit Bellarminus lib. 2. de Pontifice cap. 17. & lib. 4. cap. 24.

Ex quibus aperte etiam falsitatis redarguitur, quod huius temporis Nouatores dicunt, Romanum Pontificem suam illam potestatem ac primatus excellentiam accepisse ab Imperatoribus; puta vel à Constantino, vel à Carolo Magno, vel à Phoca, vt pluribus ostendit Bellarminus lib. 2. de Pontifice cap. 17. & fusius à me contra Sectarios disputatum in Dioptra fidei libro. 3. cap. 8. Nam si proprie neque per Apostolicam quidem auctoritatem, aut Conciliorum statuta, Romanus Pontifex est totius Ecclesiæ caput & pastor, seu Primas, multo minus auctoritate Imperatoria talis esse potest: cum Imperatorum non sit aliis conferre ecclesiasticam & spiritualem potestatem, cuius ipsi exortes sunt, vt probauimus dub. 1. certe Pontificem suam illam summam potestatem non ab alio habere, quam à quo eam habuit Petrus; neque Petrum aliunde habuisse, quam à Christo, & institutione Christi, satis ex scriptura, Patribus, & totius antiquitatis historia probauimus dubio præcedenti.

Quod ad secundum quæsitum attinet, vtrum sit de fide, hunc numero Pontificem, quem tota Ecclesia tanquam legitime electum agnoscit & recipit, esse vere Pontificem, & totius Ecclesiæ caput; Certa sunt sequentia. I. Id quod in re dubia fidei, ab hoc numero Pontifice, quem tota Ecclesia vt legitime electum agnoscit & recipit, publica auctoritate rite definitum, toti Ecclesiæ credendum proponitur, ab omnibus tanquam de fide certum esse recipiendum; non minus, quam si Deus specialim reuelasset, eum esse vere Pontificem. Ita ex communi docent Bannes hic q. 1. a. 10. dub. 2. ad 2. Gregorius de Valentia q. 1. punct. 7. §. 39. & Lessius l. 2. c. 35. dub. 25. n. 146. qui simul etiam recte addit, talem, & si forte reipsa inualide electum, ratione tituli colorati, concurrente communi errore, in suis definitionibus habere infallibilem auctoritatem, Deo illi propter commune bonum Ecclesiæ assistente. Ratio est; quia Ecclesia tota in eiusmodi rebus, quæ ad fidem & religionem pertinent, errare aut falli non potest; cum sit columna & firmamentum veritatis 1. Timoth. 3. & doceatur à Deo omnem veritatem: cum ergo Ecclesia in dubijs fidei quæstionibus teneatur acquiescere definitioni eius, qui ab omnibus iure merito Pontifex habetur, impossibile est, falsum esse id, quod ita ab eodem Pontifice proponitur; Deo scilicet per singularem assistentiam eum infallibiliter dirigente, ne erret; siue interim is re ipsa sit Pontifex, siue non.

II. Non solum vt valde temerarium & scandalosum, sed etiam vt suspectum de hæresi, imo vt errantem contra fidem puniri posse eum, qui negaret, vere Pontificem & caput Ecclesiæ esse eum, quem Ecclesia pro tali, nullo interueniente dissensu, semel proposuit & acceptauit. Ita etiam nemine dissentiente, docet Bannes loc. cit. qui tamen addit; nisi quis forte ostenderet, illum non esse baptizatum, aut non esse virum; sed quæ hypothesis in acceptato Pontifice non est possibilis, vt dicetur. Ratio est; tum quia talis præsumi posset vniuersim negare summi Pontificis auctoritatem: tum quia talis propositio sua natura ad concitandum schisma, grauemque ac periculosam Ecclesiæ perturbationem tendit.

III. Imo etiam vno quodam sensu, de fide esse, hunc numero Pontificem esse vere Pontificem, & caput Ecclesiæ; nimirum, tum quia in abstracto de fide est, Pontificem Romanum rite promotum esse caput Ecclesiæ: tum quia de fide est, etiam hunc numero Pontificem esse caput Ecclesiæ, saltem sub conditione, si reipsa sit legitime electus & promotus; vbi simul etiam supponuntur personæ habilitas, & cæteræ conditiones ad valorem talis electionis requisitæ. Colligitur ex dictis, in simili, ad præcedentem dubitationis partem.

An vero id absolute sit de fide; duæ sunt Doctorum sententiæ. Prima absolute negat, id esse de fide. Ita Bannes hic a. 10. dub. 4. vbi ait: *Etiam post summi Pontificis, & Concilij definitionem, solum haberi ex humana prudentia, & euidenti inquisitione, aut etiam ex infusa prudentia, cui potest subesse falsum speculatiue, quod hic est Summus Pontifex, & quod hoc est Concilium rite confirmatum & congregatum*. Idem docet Castro de hæresibus lib. 1. cap. 9. vbi ait: *Quamuis credere teneamur, verum Petri Successorem esse supremum totius Ecclesiæ Pastorem; non tamen tenemur eadem fide credere, Leonem, aut Clementem esse verum Petri Successorem; quoniam non tenemur ex fide Catholica credere, eorum quemlibet recte & canonice fuisse electum*. Et ante hos Turrecremata lib. 4. Summæ cap. 9. ait, non esse de fide, sed sapere fidem, quod hoc est verum Concilium, quod hic est Papa.

Idem necessario sentiunt omnes, qui negant, conclusionem Theologicam, mediate solum reuelatam, seu ex reuelatis deductam, esse de fide. Fundamentum est: quia non potest infallibiliter constare, electionem vndequaque fuisse validam; quando & ob incapacitatem personæ si forte mulier, aut non vere baptizata fuerit; & ob simoniam interuenientem, electio potuit esse nulla. Quamuis enim valde probabile sit, à duabus partibus Cardinalium concorditer factam electionem, non obstante simonia, esse validam, vt quidam sentiunt, iuxta cap. *Licet*, de electione: oppositum tamen alijs videtur verius, iuxta cap. *siquis pecunia* distinct. 79. & decretum Concilij Lateranensis sub Iulio II. sess. 5. Quod etiam magis probare videtur Lessius lib. 2. cap. 35. dub. 25. n. 145.

Secunda sententia asserit, esse de fide. Ita Gregorius de Valentia q. 1. pun. 7. §. 39. qui tamen limitat, si modo talis Pontifex aliquid circa fidem definierit. Eandem sententiam tradunt Salmeron tom. 13. part. 3. in epist. ad Rom. pag. 185. & Michael Vasquez in disputatione quadam 10. Iulij Anno 1602. Vallisoleti proposita, & Pontifici dedicata, vbi dicit, eam sententiam in Salmanticensi, Complutensi, Ingolstadiensi, Romana, cæterisque Academijs, à nostra Societate fuisse defensam.

Quæ mihi etiam sententia semper verior est visa. Ratio est. Quia conclusio Theologica ex vna propositione de fide, & altera saltem moraliter euidenti deducta, est de fide, ex dictis q. 1. dub. 3. sed hæc conclusio est talis: Ergo. &c. Minor probari primo potest hoc syllogismo: Omnis canonice promotus ad cathedram Apostolicam Petri, est verus ac generalis Ecclesiæ Pastor: hic est canonice promotus & electus: Ergo. Vbi Maior videtur de fide; minor autem euidens saltem moraliter, ex testificatione nimirum humana quidem; sed adeo certa & explorata, vt merito credatur, ei subesse falsum non posse; quandoquidem supponitur, de legitima electione irrefragabili Ecclesiæ vniuersalis testimonio constare. Vnde etiam consequenter efficietur, pariter ex fide certum esse, hunc numero Pontificem habere omnes conditiones requisitas ad valorem talis electionis; adeoq; esse non fœminam, sed virum, ac vere baptizatum; idque siue aliquid circa fidem definierit, siue non; modo constet, esse legitime electum & promotum. Nam etiamsi absolute & Metaphysice loquendo, fieri posset, vt mulier, aut etiam homo non baptizatus in Pontificem eligeretur, id tamen iuxta consuetum agendi modum, adeo est incredibile, vt moraliter censeatur impossibile.

Sed reuera hæc argumentatio à sola electione petita, non videtur sufficiens; quia vel per canonicam promotionem & electionem solum intelligitur illa, quæ externa specie, & in foro externo legitima censetur, aut quæ simul etiam includit & supponit omnes conditiones, quantumuis occultas, ad valorem talis electionis requisitas, vt v.g. personam electam esse virum, non mulierem; esse baptizatum, &c. Si primum dicitur, maior illa propositio non est de fide; quia non obstante tali legitima electione & promotione, fieri posset, vt eius effectus occulto impedimento impediatur. Si secundum dicatur, tunc minor nec moraliter quidem est euidens. Esto enim nonnunquam moraliter euidens esse possit, hunc esse virum, non fœminam; id tamen nec moraliter quidem euidens esse potest, hunc esse vere baptizatum; non magis certe, quam alium hominem inter Catholicos educatum.

Firmior est igitur altera ratio, quæ ab acceptatione Ecclesiæ petitur. Nam impossibile est vniuersam Ecclesiam falli, in rebus ad communem totius Ecclesiæ Religionem spectantibus; cum sit firmamentum veritatis: atqui iudicium, quo Ecclesia quempiam acceptat, & habet pro Pontifice est res ad totius Ecclesiæ Religionem pertinens: Ergo impossibile est, Ecclesiam in eo iudicio falli; ac proinde de fide est, eum quem vniuersa Ecclesia velut Pontificem acceptauit, esse vere Pontificem & caput Ecclesiæ. Vbi & maior, & minor propositio est de fide; sequitur ergo etiam conclusio de fide.

Nec obstat, quod fide diuina non creditur, hanc numero hostiam esse vere consecratam, non solum, quia vt fatetur etiam Bannes, multo incertius est, hanc hostiam esse consecratam, quam hunc numero esse verum Pontificem; sed etiam, quia cum ad propositionem fidei requiratur, vel vt secundum se immediate sit reuelata, vel vt euidenter deducatur ex duobus reuelatis, aut ex vna saltem reuelata, & altera euidenti, idcirco merito quidem censetur de fide esse, quod hic numero Pontifex sit verus Pontifex, vt dictum; non autem, quod hæc numero hostia sit consecrata, vt quæ propositio nec immediate secundum se est reuelata, nec ex vna saltem reuelata, & altera euidenti deducitur, siquidem minor propositio, quæ post maiorem de fide subsumitur, semper manifeste est ineuidens & incerta, vt discurrenti patebit.

Idem autem, quod de hoc numero Pontifice dictum, etiam locum habet de hoc numero Concilio v. g. Nicæno, seruata proportione. Fuisse enim habitum aliquod Concilium Nicænum, idque etiam legitime conuocatum & celebratum, ac Romani Pontificis auctoritate comprobatum scimus euidentia quadam morali, ex consensu totius historiæ: id ipsum autem fuisse infallibile, per fidem credimus, simili quodam discursu supposito. Fatemur tamen, etiam oppositam sententiam esse probabilem; nec in fide vllo modo periculosam, vtpote quæ veræ fidei & bonis moribus nihil præiudicat, vt ex dictis colligitur: præsertim, quando multi negant, vllam propositionem immediate non reuelatam esse de fide, vt suo loco dictum.

Quod ad tertium quæsitum attinet, an, & qua ratione Pontifex hanc suam potestatem amittere possit, breuiter dico sequentia. I. Pontifex propria voluntate eam dignitatem renuntiare, ac deponere potest; idque etiam sine Ecclesiæ & Cardinalium consensu. Habetur ex cap. 1. de renuntiat. in 6. & Glossa ibidem: idq; reipsa nonnunquam contigisse, constat ex historijs.

II. Si Pontifex in perpetuam amentiam incidat, tunc ipso iure diuino ea potestate excidit. Videtur communis: quia fundamentum iurisdictionis est vsus rationis; ita vt perpetua amentia, quoad capacitatem iurisdictionis & dignitatis, æquiualeat morti.

III. Extra casum hæresis seu apostasiæ, nec ob vlla, quamuis notoria crimina, nec ob alia incommoda, vel calamitates, priuari Pontifex sua potestate vnquam potest. Ita Antoninus 3. par. tit. 22. c. 4. §. 3. Turrecremata l. 2. de Ecclesia cap. 98. & sequentibus, & lib. 4. part. 1. c. 9. Pighius lib. 6. hier. eccles. cap. 19. Caietanus opusculo de auctoritate Papæ part. 1. c. 27. Turrianus lib. de Papa & Concilijs, Corduba lib. 4. q. 6. etsi contrarium sentiat Glossa cap. *Si Papa*. dist. 40. itemque Panormitanus in Capit. *significasti*. de electione; qui docent, Papam deponi posse ob notoria crimina, quæ graue scandalum Ecclesiæ pariant, si quidem incorrigibilis permaneat; quos refutat etiam Bellarminus lib. 2. de Romano Pontifice à cap. 27.

Probatur ex iure Canonico, cap. *Si Papa*, dist. 40. & cap. *Electionem*, dist. 79. & capit. *Oues*, 2. q. 7. & cap. *Nemo*, cap. *Aliorum*, cap. *Cuncta*. 9. q. 3. aliisque pluribus, apud Turrecrematam lib. 2. cap. 102. Ratio est. Tum quia extra casum hæresis & apostasiæ, pontifex est membrum Ecclesiæ, quid ni etiam esse & permanere possit caput Ecclesiæ? quando alioquin superiorem nullum habet, à quo iudicetur, vt dicetur. Tum quia alias facile aperiretur ianua calumnijs, pluribusque schismatum occasionibus.

IV. Sed nec in casu hæresis, ab Ecclesia, seu Concilio generali, per se ac directe sua potestate exui ac priuari potest. Est itidem communior sententia speciatim eorum, quos pro sequenti pronuntiato adducemus; quamquam nec cæteris Theologis hoc aduersari videatur, qui communiter docent, supposita cognitione & sententia Ecclesiæ, de notoria Pontificis hæresi, eum ab ipso D E O sua potestate priuari. Ratio est; tum quia Pontifex suam potestatem habet & accipit non ab Ecclesia, sed immediate ab ipso D E O, supposita tamen legitima electione, velut conditione requisita, vt dictum & omnes communiter fatentur. Tum quia Pontifex nullum habet superiorem in terris, à quo directe iudicetur; quando ipse est caput supra vniuersam Ecclesiam, adeoque etiam supra ipsum Concilium generale, vt dicetur dub. 8.

V. In casu tamen notoriæ, & palam diulgatæ in Ecclesia hæresis, quæ nulla tergiuersatione celari possit, probabilius videtur, Pontificem ipso facto, ipsoque iure diuino, etiam ante sententiam & cognitionem Ecclesiæ declaratoriam criminis, excidere sua potestate. Ita habet communior sententia antiquiorum Theologorum, speciatim Turrecrematæ lib. 2. cap. 102. & lib. 4. part. 2. à cap. 18. Paludani Opuscul. de potestate Papæ, Driedonis de libert. Christi. cap. 14. Castro lib. 2. de iusta hæret. punitione cap. 22. & 23. Salmeronis tom. 12. tractat. 83. & ex Canonistis, Augustini de Ancona de potestate Papæ q. 5. Simanchæ Institut. Catholic. cap. 21. Iacobatij lib. 7. de Concilijs a. 1. quos sequitur Gregorius de Valentia hic quæst. 1. punct. 7. §. 41. Etsi contrarium sentiant Caietanus de auctoritate Papæ cap. 18. & 19. Sotus in 4. dist. 22. quæstion. 2. art. 2. Canus lib. 4. locorum cap. vltim. ad 12. Corduba lib. 4. quæst. 11. & alij recentiores, qui docent, Pontificem nec in casu hæresis quidem excidere sua potestate, ante sententiam Ecclesiæ declaratoriam criminis.

Nituntur, inter alia, etiam dicto Clementis epist. 1. quasi dixerit, *hæreticum Papam esse deponendum*. Sed ego plus in ea epistola non inuenio, quam hoc: *Ipsi autem Episcopi, si exorbitauerint, ab illis (subditis) non sunt reprehendendi, vel arguendi; sed supportandi, nisi in fide errauerint*. Quod generatim de Episcopis pronunciatum, suo etiam modo, & iuxta sensum nostræ assertionis, facile, etiam Summo Pontifici applicari potest.

Ratio esse debet: quia in casu hæresis notoriæ, necesse est, tum ob præceptum Christi & Apostolorum, præcipientium, hæreticos esse vitandos, vt dicetur q. 8. dub. 6. tum ob publicum Ecclesiæ totius periculum vitandum, Pontificem sua potestate priuari, vt omnes fatentur: id vero fieri nullo modo potest, per sententiam Ecclesiæ, quamuis solum declaratoriam criminis: ergo cẽsendum est, cum tunc ipso facto & iure diuino sua potestate priuari; eo modo, quo etiam in simili casu amentiæ, censetur iure diuino hac potestate excidere, vt dictum.

Minor probatur; quia sententia etiam declaratoria criminis requirit iurisdictionem, & potestatem citandi & examinandi reum: Ecclesia vero, aut Concilium in Summum Pontificem quamdiu is potestatem hanc habet, nullam habet iurisdictionem, vt dictum. Neque ideo necesse est, vlla sequi incommoda; quando in casu eiusmodi notoriæ hæresis, vt dictum, à nullo probabiliter talis Pontificis causa defendi potest, neque vero in opposita etiam sententia satis constat, per quos, & qua ratione ea sententia pronuntiari possit & debeat; & multi sæpe anni labuntur, dum de generalis Concilij conuocatione tractatur; esto, si tempestiue resipiscat, ex tacito Ecclesiæ consensu, ea dignitas redeat.

VI. Sed & dubius Pontifex, quando Ecclesiæ certo constare non potest, an vere & legitime fuerit electus, suum ius resignare debet; alias eo abdicato, iure alius eligitur. In hoc consentiunt omnes. Ratio: quia dubius Pontifex reuera in facie Ecclesiæ non est verus Pontifex; vtpote cui Ecclesia obedire non tenetur; quæ proinde iure ad nouam electionem procedit. Plura infra de Schismate.