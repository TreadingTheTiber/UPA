## §. V. De Electione summi Pontificis.

Ab Electione in communi ad quasdam Electiones in particulari, pergere Decretum est; primo quidem ad Electionem summi Ecclesiae Capitis, Romani Pontificis: postmodum ad Electionem Romani Imperatoris, non quasi etiam haec Canonica esse debeat, sed quia etiam haec electio originem suo modo debet Romano Pontifici, ut patet ex cap. Venerabilem 34. b. t. demum ad Electiones Regularium.

### SUMMARIUM.

**119.** Triplex olim fuit Pontifices creandi modus, sed unicus per Electionem permansit. 120. Qui ipse varius extitit. 121. Hodie jus eligendi competit solis Cardinalibus. 122. In omni latitudine. 123. 124. Quid in casu, quo plerique vel omnes essent mortui. 125. An electio aliquando competat Conciliis. 126. 127. 128. 129. 130. Eligi potest quilibet viator, mas, mentis compos, atque fidelis. 131. Etsi non sit de Collegio Cardinalium. 132. Neque sit Clericus. 133. Objectio. 134. Ritus Electionem Pontificiam praecedentes. 135. Valet Electio per inspirationem, vel quasi. 136. Similiter per Compromissum. 137. Dubium de limitato. 138. Communissimus modus est per Scrutinium. 139. Ejus prosecutio. 140. Etiam valet accessus. 141. Electionis conclusio. 142. Postea non licet poenitere, sed fit consecratio, & coronatio. 143. An possit Electio impugnari. 144. An nunquam valere possit celebrata a majori parte. 145. Qualiter obstet extorta metu, vel simoniaca. 146. Modificatio.

### PUNCTUM XXVI.

*Penes quos olim fuerit, atque hodiedum sit jus eligendi Romanum Pontificem?*

**119.** RESOL. I. Triplicem Pontifices Romanos creandi modum ex scriptoribus Ecclesiasticis memorat Gonzalez in *cap. licet 6. b. t. n. 11.* videlicet per *institutionem*, *substitutionem*, & *electionem*. *Institutionis* forma semel tantum usitata est in terris, quando scilicet Christus Dominus, ipse summus Pontifex, & sacerdos, à quo sancta Romana Ecclesia, proprio Ejus sanguine redempta, accepit Principatum, *can. Ita Dominus 7. dist. 19.* D. Petrum, quem *Beatum* appellaverat & cui Primatum promiserat, *Matth. 16.* post Resurrectionem suum in terris Vicarium, summumque Pontificem instituit per verba: *pasce oves meas*, Joan 21. *can. considerandum* 53. & seq. dist. 50. *cap. solita* 6. de M. & O. ipsumque a se confirmandum dixit: *Ego rogavi pro te, ut non deficiat fides tua*. Luc. 22. *can. Sacrosancta* 2. dist. 22. Per *substitutionem*, seu *successionem* summum Praesulatum obtinuisse dicitur S. Clemens, quem in eo sibi successorem designaverat D. Pe­trus, quemadmodum refertur *can. Si Petrus* 1. VIII. q. 1. & *can. Simon Petrus, seq.* in persona ipsius S. Clementis id asseverante. Veruntamen hanc substitutionem Recen­tiores Juris Interpretes plerumque de sola commendatione D. Petri, vel exhortatio­ne fidelibus facta intelligunt, addentes ipsum S. Clementem designationi de se fa­ctae postmodum ex humilitate renuntiasse, & idcirco non immediate, sed primum tertium a D. Petro, scilicet post Linum, & Cletum, ad apicem summi Pontificii ascendisse, uti docuerunt S. Augustinus *epist. 165*, Epiphanius *haeres. 27*. Gregorius Turon. *lib. I. histor. cap. 27*. & pluribus adstruunt Baronius *anno 69. n. 38. & anno 93. n. 1.* item Bellarminus *lib. 2. de Rom. Pont. cap. 5*. Caeteri Pontifices omnes per viam Electionis Praefecturam universalis Ecclesiae acceperunt; nec tamen semper uniformiter, ut patebit.

**120.** RESOL. II. Jam inde a glorioso ex hac vita ad perennem Gloriam discessu D. Petri, cum D. Clemens, etsi ab eodem Successor designatus, aut melius prophetice praedictus, ne pernicioso aliis esset exemplo, succedere noluisset, electio summi Pontificis spectare coepit ad Clerum, & populum insimul; ita ut Clericorum suffragiis, & populi consensu Pontifex crearetur, *can. Plebs 11. & passim, dist. 63.* duravitque hic electionis modus usque ad Schisma contra S. Damasum suscitatum ab Ursicino circa annum 367. quo tempore primum Imperator Valentinianus I. rejecto Ursicino, actum Confirmationi fere similem circa Damasum Pontificem exercuit, testibus Socrate, Sozomeno, & Theodoreto apud Gonzalez *loc. cit. n. 12.* quem, sed non nisi in casu schismatis, imitati sunt quidam alii apud eundem, donec Justinianus Imp. recepta a Gothis Italia, noluit quemquam in Romanum Pontificem admitti, nisi quem ipse approbasset, qui mos, vel potius abusus permansit usque ad Constantinum IV. Imp. qui Benedict II. Pont. hortatu omnem Pontificis creandi potestatem remisit Clero & populo, ut refert Jo. Cabassutius in *Notit. Eccles. saecul. 13. post Conc. Lugdun. II. dissert. 2. n. 3.* At paulo ante translatum a Graecis ad Germanos Romanum Imperium, fertur Hadrianus I. Carolo M. contra Longobardos in auxilium vocato, novum tribuisse privilegium, sua authoritate Pontificem summum pro libitu eligendi, vel (i mavis) nominandi; quod etiam Gratianus suo inseruit Decreto, *can. Hadrianus 22. dist. 63.* asserens id factum cum consensu synodi Romanae tunc congregatae: Et licet eidem privilegio Ludovicus Caroli M. filius rursus renuntiaverit, ut refertur *can. Ego Ludovicus 30. §. 1. ead. dist.* illud tamen ad prioris exemplum de novo a Leone VIII. Pontifice Ottoni I. teutonicorum Regi, ejusque Successoribus, concessum, *can. In synodo 23. dist. ead.* perhibetur. Totum quidem hoc fabulosum esse commentum, nimiaque credendi facilitate a Gratiano suae SS. Canonum compilationi insertum contendunt Baronius *Tom. 9. ad an. 774.* Bellarminus, Gretsherus, Cabassutius *l. c. n. 4.* & alii *citati* apud Gonzalez *d. l. n. 12.* ideoque Imperatores Germanos vel meros juris eligendi Pontificem usurpatores fuisse volunt, vel solum Designatores eligendorum postmodum a Clero Romano. Quia tamen dicti Canones a Correctoribus Romanis in Decreto sunt retenti, & ex Bulla Gregorii XIII. eidem praefixa constat, omnia in eo contenta suis originalibus correspondere, non ausim ego dictos Canones inter fabulas rejicere; quin potius credendum Imperatoribus ob magna in Ecclesiam merita hanc spartam eligendi summos Pontifices tunc temporis a Pontificibus, cum ipsius etiam Cleri & populi assensu, fuisse licet revocabiliter solum, concessam, sed postea ob abusum successorum partim revocatam, partim restituendae pacis causa ab ipsis Imperatoribus rursum resignatam, prout in Comitiis Wormatiensibus ab Henrico IV. cum consensu statuum Imperii factum esse, ex Thomasino narrat Böckhn b. t. n. 132. Igitur  

**121.** RESOL. III. Electio Romani Pontificis. hodiedum privative spectat ad Collegium Cardinalium S. Rom. Ecclesiae; de quo est can. 1. dist. 79. editus a Nicolao II. Pontifice post habitam a se Romae synodum An. 1058. sequentis tenoris: *Si quis Apostolicae sedi sine concordi & canonica electione Cardinalium ejusdem Ecclesiae, ac deinde sequentium Religiosorum Clericorum inthronizatur, non Papa, vel Apostolicus, sed Apostaticus habetur.* Concordat *can. si quis pecunia 9. dist. ead.* & praesertim *can. in nomine Domini 1. dist. 23.* ubi tota forma electionis Pontificiae praescribitur. Quod Decretum ob renitentiam quorundam Imperatorum postea sub Calisto II. Pontifice in Conciliis Lateranensi I. Generali A. 1122. & Rhemensi Provinciali fuit reassumptum, & confirmatum, accedente postea totius Ecclesiae approbatione, & acceptatione generali, usque in hodiernam diem.  

Proceditque haec Resolutio I. non tantum de Cardinalibus Episcopis, verum etiam de Cardinalibus Presbyteris, & Diaconis, non tamen in inferiori ordine constitutis, uti per speciales Bullas ordinarunt Pius IV. Sixtus V. & Gregorius XV. apud Fagnanum in *cit. cap. licet, n. 18. h. t.* nisi in creatione sua per speciale Papae privilegium ad habendam vocem activam in Electione Pontificia habilitati fuerint. Card. de Luca in *Relat. Cur. Rom. disc. 3. n. 10.* Schmier *lib. 1. tr. 3. cap. 1. n. 635.*  

Procedit II. Etiamsi insignia Cardinalatus nondum acceperint; quia nec habitus, nec alia insignia, sed nominatio Pontificis, Cardinalem efficiunt. Barbosa *J. E. U. lib. 1. c. 3. n. 73.* adde, etiamsi nec os eisdem apertum, nec apertum fuerit: quia haec caeremonia non pertinet ad dandum votum in Conclavi, sed in aliis Consistoriis. Fagnanus *l. cit. n. 19.*  

Procedit III. Tametsi Cardinales, rite creati, censura quadam innodati inveniantur. Clement. ne Romani 2. §. Caeterum, h. t. Gonzalez ad cap. Illa 39. n. 6. eod.

Peres tamen I. Quid si tempore electionis faciendae omnes Cardinales essent mortui, vel absentes, praeter unum, vel duos?

**[Note: 122 is missing]**

**123.** Respondetur, in hoc casu penes illum, vel illos superstites universum eligendi jus fore, sicut supra PUNCT. XVI. n. 70. generatim resolutum est; non enim minus Collegium Cardinalium, quam alia universitas, in uno vel duobus individuis conservari potest. Gonzalez *in cit. cap. licet*, n. 13. *circa fin*. Card. de Luca l. c, n. 8. & 9. Schmier, *ubi supra*, n. 640.

Peres II. Quid si omnes Cardinales essent mortui?

**124.** Respondetur, hoc dubium adhuc in triplici consilio subsistere; quia aliqui cum Baldo in L. *ubi absunt*, ff. *de Tutor, & Curat*. dicunt electionem tunc pertinere ad Patriarchas: alii cum Hostiensi in d.cap. *licet*, in illo casu electionem Concilio Generali tribuunt (sed quis convocabit, Papa, & Cardinalibus emortuis?) Alii, & caeteris cautius, Canonicis Lateranensibus istum honorem favent, utpote quorum Ecclesia est propria sedes Pontificis supra omnes Urbis & Orbis Ecclesias. Gonzalez d. l. Barbosa h.tit. n. 75. Schmier n. 642.

Peres III. An, ubi Congregatum est Generale Concilium, electio novi Papae competat illi, an solis Cardinalibus?

**125.** Respondetur distinguendum esse casum mortis veri & indubitati Pontificis, & casum Schismatis, in quo dubii Pontifices exauctorentur, & novus indubitatus eligatur, uti factum in Concilio Generali Constantiensi. In primo casu electio novi Pontificis privative spectat ad Dominos Cardinales; ut constat ab exemplo Concilii Tridentini, quo actu durante, cum Paulus III e vivis decessisset, soli Cardinales successorem ei Julium III. elegerunt. Ut nihil dicam de aliis Pontificibus, Marcello II. Paulo IV. & Pio IV. qui equidem Concilio illo nondum absoluto, sed tamen suspenso, a solis Cardinalibus electi sunt. In altero casu Abbas in *cit. cap. licet* n. 8. de Jure verius esse censet, quod electio spectet ad Concilium. Et quamvis oppositum cum Barbosa opinetur Schmier l. *cit. n. 646*. priorem tamen opinionem firmat exemplum Concilii Constantiensis, in quo etsi 20. Cardinales ex tribus Obedientiis Joannis XXIII. Gregorii XII. & Benedict XIII. Lunensis praesentes extiterint, praeter ipsos tamen triginta alii tanquam Nationum delecti Ao. 1417. 8. Novemb. Conclave ingressi, triduo post insimul Odonem Columnensem, postea Martinum V. appellatum, in summum Pontific m elegerunt, teste Cabassutio in *di Conc. n. 13*.

### PUNCTUM XXVII.

* Quisnam eligi possit in summum Pontificem?*

**126.** RESOL. I. Eligi in summum Pontificem valide potest quicunque homo Viator, si modo sit mas, mentis compos, atque fidelis, hoc est, baptizatus, neque haereticus. Ita communis cum Fagnano in *cap. nobis, de Simon. n. 40. & seqq.* ubi ponderans verba *cit. cap. licet 6. §. 1.* quibus statuitur ut *ille absque ulla exceptione ab universali Ecclesia Romanus Pontifex habeatur, qui a duabus partibus concordantibus electus fuit, & receptus*: distinguit inter defectus intrinsecos atque substantiales, & inter defectus extrinsecos atque accidentales, aitque contra priores posse quidem etiam in electione Papae exceptionem opponi, non autem contra posteriores; quianempe electio propter priores ex ipso Jure naturali & Divino irritatur, propter posteriores autem ex Jure tantum humano, cujus irritationem quoad Pontificem Jus ipsum sustulit in *cap. Licet*, exceptis iis, quae vel in Corpore Juris, vel extra illud in Constitutionibus pontificiis specialiter inveniuntur expressa, praesertim circa electionis formam, ut patebit.  

**127.** Dixi I. *Si modo sit mas* Quippe faemina ipso Jure Divino excluditur a Papatu; tum quia Apostolus ne quidem loqui permittit faeminas in Ecclesia *1. Cor. 14.* Tum quia Vicarium oportet ejusdem esse professionis (quanto magis ejusdem sexus?) cum Principalis, cum homines disparis professionis in ipsa etiam lege Divina prohibeantur in uno eodemque officio sociari, juxta illud Deuter 22. *non arabis in bove simul & asino*, ut refertur *can. In nova dist. XVI. q. 7.* Atqui Papa est verus Christi Vicarius, *extrav. unam Sanctam 1. inter comm. de M. & O.* Tum quia salvator nequdem Genitrici suae licet super omnes mulieres benedictae, & exaltatae, claves Regnis caelorum, & Ecclesiae suae gubernacula concessit, *cap. Nova 10. de Poenit. & remis.* Ergo si nec equus, cui semel insedit Christi Vicarius, amplius sibi insidere passus est faeminam, ut refertur in Breviario Romano die 27. Maji. lect. 2. de S. Joanne Papa & Martyre; quomodo eandem solium summi Pontificis sustinebit?  

**128.** Neque opponas illam ipsis Authoribus, suismet erubescendam fabulam de Papissa Joanna Quae post Leonem IV. perhiennium Petri Cathedram posse disse ab eisdem fingitur. Quam mendax autem haec sit historia, vel ex eo patet, quod Anastasius S. R. E. Biliothecarius, qui tempore Leonis IV, ejusque Successoris Benedicti III. vixit, & scripsit, non tantum illius Benedicti mentionem nullam fecerit, sed ex opposito Leonem (quem illa A. 853. e vivis excessisse asserit) usque ad A. 855. vitam produxisse, eique post 15. dies Benedictum III. non sine prodigiosis ominibus suffectum fuisse memoraverit. Idem fecere alii Historiographi temporibus illis viciniores, velut Ado Episcopus Viennensis Galliae, dicto Leonis coaevus, Rhegino Abbas, Hermannus Contractus, Otto Frisingensis, Lambertus Schafnaburgensis, & alii; quibus utique major habenda fides, quam Sigeberto alias Pontificibus parum addicto Martino Polono, & Mariano Scoto, ex quorum scriptis (forsitan corruptis) Acatholici hanc fabulam mutuarunt.

**129.** Dixi II, *Mentis compos*; siquidem electio infantis, vel perpetuo, aut faltem tempore electionis, amenti, seu mente capti, est ipso Jure naturae irrita cum Electio sit velut contractus quidam, in quo Electus se obligat Ecclesiae in iis, quae spectant ad officium suum, adimplendis; inanis autem, vel amens, aut mente captus se taliter obligare non possit. Layman *For. benef. part. 1. q. 233.* citans Passerinum. Attamen certa aetas in Pontifice, rationis caeteroquin compote, non exigitur, ut bene advertit Fagnanus in *cap. Cum in cunctis 7. b. t. n. 28.* post Abbatem in *cap. licet, n. 10. b. t.* tum quod in *d. cap. licet*, aetatis est exceptio: tum quia Spiritus Sanctus, cujus organum & instrumentum est summus Pontifex, in patefaciendis suis consiliis nulli nec conditioni, nec aetati est adstrictus. Schmier *l. cit. n. 667*.

**130.** Dixi III. *Atque Fidelis, hoc est, baptizatus, neque haereticus*; si enim baptizatus non est, cum nec membrum Ecclesiae esse possit, multo minus ejusdem Caput: si autem haereticus ineptus est, qui doceat Ecclesiam, qua de causa plures Theologi docent, quod Papa si (quod absit) in haeresim incideret, ipso Jure Divino ex Jure Papatus excideret. Quanquam pie credendum, hoc nunquam a Deo permissum iri, cum Christus ipse pro Petro, (& quia eadem ratio pugnat, etiam pro Successoribus ejus) rogaverit, *ut non deficiat fides* ipsius, certo quidem *publica* in definiendo, probabilius tamen etiam *privata* in credendo, de quo ex professo Theologi.

**131.** RESOL. II. Eligi aliquis in summum Pontificem licite, & valide potest, etiamsi non sit de Collegio Cardinalium, licet, si in eo idoneus reperiatur, congruum sit eum Extraneis praeferri. Ita in Concilio Romano Nicolaus II. ut refertur, *can. 1. §. 4. dist. 23.* ubi de electione summi Pontificis loquens ait: *Eligatur autem de ipsius Ecclesiae gremio, si reperiatur idoneus, vel si de ipsa non invenitur, ex alia assumatur*. Et confirmant exempla septem Pontificum; extra Collegium assumptorum, videlicet Eugenii III. ex simplici Abbate, Urbani IV. ex Patriarcha Hierosolymitano, Gregorii X. ex Archidiacono, Caelestini I. ex Monacho Eremita, Clementis V. ex Archiepiscopo, Urbani V. ex Abbate, & Urbani VI. ex Archiepiscopo, ut videre est apud Platinam in Titis Pontificum, & alios Authores passim.

**132.** RESOL. III. Eligi insuper valide, imo praevalentibus meritis, etiam licite ad Papatum potest Laicus. Card. de Luca d. l. n. 22. Barbosa l. 1. n. 78. Schmier p. 1. c. 3. Pirhing hic n. 433. Wiestner n. 17. Schmalzgrueber n. 97. Sumitur ex cit. cap. licet, ibi: *Absque ulla exceptione*; & ex Caeremoniali Romanae Ecclesiae, quo forma praescribitur ordinandi & promovendi Laicum, qui ad Ecclesiae universalis gubernacula fuerit sublimatus. 

**133.** Dicis. Utrique Resolutioni huic manifeste contradicitur per can. Oportebat 3. & can. Nullus, seq. dist. 79. quibus ex Institutione ipsius D. Petri, & ejus Successorum omnis alius praeter Cardinales Presbyteros, & Diaconos a Pontificatus culmine est exclusus. Respondetur ita quidem aliquando fuisse constitutum, sed sine Clausula irritante: imo nec cum praecepto stringente in foro conscientiae, sed praecise ad inculcandum debitum congruitatis.

### PUNCTUM XXVIII.

*Quae forma in Electione Pontificis sit servanda?*

**134.** RESOL. I. Ante Electionem conformiter cap. Ubi periculum 3. h. t. in 6. ex Constitutione Gregorii X. in generali Concilio Lugdunensi II. sequentia sunt servanda. I. Ut Cardinales absentes per decem dies, a morte Pontificis Praedecessoris numerandos, expectentur: ante quod tempus, si etiam sine rationabili causa acceleretur electio, dummodo a duabus tertiis Cardinalium celebrata sit, subsistit, nec possunt reliqui agere de contemptu, ut de Electionibus, in genere dictum est PUNCT X. RESOL. 3. II. Hoc decendio elapso, sive absentes venerint, sive non, extunc omnes Cardinales praesentes convenire debent ad Palatium Pontificis, in quo interim Conclave adornatum est, nullo intermedio pariete distinctum, & undique clausum, sola fenestra ad recipiendum aperta, & exitu ad Secretam cameram reservato. Qui serius ad urbem veniunt, re adhuc integra, ad Conclave admittuntur. Card. de Luca loc. cit. n. 13. & seqq. III. Cardinales Conclavistae singuli singulis tantummodo servientibus Clericis, vel Laicis, prout elegerint, contenti esse debeant, nisi necessitas suggeratþ aliquibus duos indulgeri, ut in cit. cap. ubi periculum, §. 1. constituitur; aliquando tamen etiam tertius permittatur. Praeter hos nulli ad eosdem Cardinales aditus pateat, vel facultas secrete loquendi cum eisdem, nec ipsi aliquos ad se venientes admittant, nisi eos, qui de voluntate omnium Cardinalium inibi praesentium, pro iis tantum, quae ad electionis instantis negotium pertinent, vocentur. Nulli etiam fas sit ipsis Cardinalibus, vel eorum alicui nuntium mittere, vel Scripturam: qui vero contra fecerit, Scripturam mittendo vel nuntium, aut cum aliquo ipsorum secrete loquendo, ipso facto Sententiam Excommunicationis incurrat. Ita idem cap. §. 1. v. In eodem. Et haec procedunt, quando Pontifex in illa civitate, in qua cum sua Curia residebat, diem obiit supremum. Si autem Eundem Pontificem contigerit extra civitatem praedictam, in qua cum sua Curia residebat, ab hac luce migrare; teneantur Cardinales in Civitate, in cuius territorio seu districtu idem Pontifex obiit, convenire, nisi forsitan interdicta, vel contra Ecclesiam Romanam in aperta rebellione persistat: quo casu in alia viciniori conveniant, in qua tam quo ad expectationem absentium, quam quoad habitationem communem, clausuram, & caetera omnia in domo Episcopali, vel alia qualibet eisdem Cardinalibus deputanda eadem observentur, quae mox ante fuerunt expressa. Ita rursus Pontifex in cit. cap. ubi periculum 3. §. 2. h. t. in 6.

**135.** RESOL. II. In actu electionis ex nova Constitutione Gregorii XV, quae incipit *Aeterni Patris*, una ex triplici Electionis forma, §. 1. h. tit. laudata, & explicata, debet observari. Et I. quidem de Electione per *inspirationem veram*, quin sufficiens sit, dubitari nequit; cum certius judicium de Divina electione habere nequeamus, quam hujusmodi inspirationem: qualiter electum legimus S. Fabianum in ejus Vita apud Baronium ad A. 238. dum scilicet columba e sublimi delapsa, ejusque tergo insidente, audita est vox: *Tu Romae Episcopus designaberis*. Similiter tamen etiam Electio per *inspirationem praesumptam*, seu *quasi inspirationem*, approbata est, quando scilicet omnibus Cardinalibus in Conclavi praesentibus, unus, secluso tractatu praevio de certa persona eligenda, aliquem nominat, eumque caeteri omnes unanimi voce per verbum *Eligo* in Pontificem maximum assumunt, & proclamant, ut notat P. Wiestner h. t. n. 360.

**136.** II. De Compromisso rursus certum est ex Constitut. Gregorii XV. quae incip. Decet. 4. Id. Martii 1621. ed. & in ea clauso Ceremoniali Electionis Pontificiae, quod valeat, sive absolutum sit, sive limitatum, v. g. ut Compromissarii eligant unum ex sacro Collegio, vel extraneum, in quem omnes tres, vel duo ipsorum consenserint, vel intra certum tempus &c. Licet autem aliquando, ita compromittentibus aliis, valuerit Electio Compromissarii se ipsum eligentis (uti ex Joanne Villano *lib. 9. c. 79.* S. Antonino *Part. 3. tit. 21. c. 4.* & Alphonso Ciaconio de Joanne XXII. memorat Christophorus Ott Societatis Jesu in *Roma Gloriosa N. 268.*) de facto tamen per Constit. *Aeterni §. 20.* irritata est: adeo quidem, ut in electione Pontificis ne quidem per accessum possit unus Compromissarius ab alio Compromissario nominatus sui electionem complere, & majora facere, utut hoc valeat in aliis electionibus, juxta *cap. Cum in Jure 33. b. 1.* & dicta superius *PUNCT. 7. RESOL. 3. n. 31.* cum votum se ipsum eligentis in *n. Considerat.* generaliter irritatum Ira P. Wiestner *h. t. n. 362.* addens tamen, ex eo solo, quod quis sibi ipsi suum dederit suffragium, electionem non irritari, dummodo ab aliis facta electio, etiam citra suum votum, numerum votorum requisitum habeat.

Dubium tamen valde perplexum est, utrum valeret Compromissum ita limitatum, ut Compromissarii in Summum Pontificem eligant eum, in quem Cardinalium praesentium major pars consenserit?

**137.** Respondetur cum P. Wiestner *hic n. 364. & seq.* distinguendo duplicem Compromittendi formam. Vel enim Sacrum Collegium ita compromittit, ut Compromissarii ita compromissi, exquisitis singulorum per Schedulas Secretas Suffragiis, major sacri Collegii pars consenserit, ad normam praescriptam in *cap. Cum dilectus 32. h. t.* Vel solummodo sic, ut eum eligant, in quem major Cardinalium praesentium pars quomodocunque consenserit. Si primum, cum in tali compromisso includatur forma electionis *per Scrutinium*, nec ipsum, nec electio ex eo secuta valet; quandoquidem vi Constitutionis Gregorianae *Aeterni, §. 19.* ad valorem Electionis Pontificiae *per Scrutinium* requiruntur duarum ex tribus partibus Cardinalium secreta Suffragia, in dicta autem hypothesi hoc non observaretur. Si Secundum, valet; quia Constitutio Gregoriana praelaudata pro Compromisso puro, sive electionem per Scrutinium haud includente, certam formam non praescribit, sed solum cavet, ne quoquo modo, etiam vigore *cap. Cum in Jure, cit.* aliquis Compromissariorum suo Suffragio eligatur. Unde Compromissum valeat de jure communi in electionibus inferiorum *cap. in Causis 30. b. t*. valebit etiam in electione Papa. Fagnanus in *cap. licet* n. 57. h. t.

**138.** III. Communissimus eligendi modus est per Scrutinium. Equidem extra Conclave, etiamsi in Urbe existens, nullus Suffragium suum, neque per literas, neque per Procuratorem proferre permittitur; Ast intra Conclave existentes Cardinales, etsi ad Capellam, in qua Scrutinia celebrantur, prae infirmitate venire non valeant, votare tamen sinuntur conjectis in quandam arculam conclusam Schedulis, quae ante singula Scrutinia a tribus Cardinalibus sorte deputatis ad eosdem defertur; & cum Schedulis ab eisdem per foramen immissis refertur, e qua extractae postmodum Schedulae in calicem recipiendis votis destinatum immittuntur. Porro ex ipso Cardinalium Collegio tres designantur Scrutatores, de triduo in triduum variandi; quorum vota, ad omnem fraudem cavendam, tres alii Scrutantur. Praestito super Evangelia juramento de servandis, quae servanda sunt, singuli Votantes per ordinem accedunt ad Altare ac Schedulam, in qua votum suum hoc modo descriptum habent (*Ego N. Cardinalis N. eligo in summum Pontificem Reverendissimum Dominum N.*) ex illa parte, ubi nomen suum inscripserunt, annulo suo obsignatam: ex altera vero parte, ubi nomen electi, apertam, in calicem, qui illius diei sacrificio serviebat, iniiciunt.

**139.** Postea a Scrutatoribus fit singularum Schedularum in Calicem conjectarum Scrutatio, lectio, & publicatio. Et siquidem collatione votorum habita, plus quam duae tertiae in unum convenerint, mox ille tanquam legitime creatus Pontifex promulgatur: Si duae tertiae tantum in unum convenerint, aperitur electi Schedula, ex qua si appareat electum sibiipsi unum votum dedisse, electio propter unius voti defectum habetur pro nulla: Si vero id in alium contulisse pareat, Electio ut canonica promulgatur.

**140.** Si in nullum duae partes Cardinalium consenserint, possunt illi per accessum, in quolibet Scrutinio tantum concessum, numerum duarum partium, si velint, complere, non solum accedendo ad eum, in quem major pars, sed etiam, in quem minor, imo unus tantum consensit; quod fit scribendo nomen illius in Scheda, in quem votum suum dirigere intendunt; qui tamen accedere non vult, non cogitur, sed potest loco nominis Papae eligendi inscribere vocem *Nemini*. Hoc punctum etiam observandum apud infirmos, ad quorum singulos folium, in quo nomina Cardinalium, & numerus nominatorum in Scrutinio est notatus, una cum nova Schedula pro accessu parata, per priores tres Cardinales defertur cum eadem arcula, in quam ab infirmo conjecta Schedula cum inscripto a se electi nomine, vel loco illius to nemini, refertur.

**141.** Accessu ita peracto a Scrutatoribus fit connumeratio votorum, quae quisque in illo Scrutinio, & accessu simul habuit, & si nullus ad duas tertias ascenderit, electio est inutilis, & ad novum Scrutinium deveniri debet: si vero unus ad duas tertias vel ultra pervenerit, servatur id, quod in Scrutinio ante accessum annotavimus. Si demum in plures duae tertiae vel ultra convenerint, in paritate, votorum nullus; in imparitate vero ille, qui suffragiorum numero est Superior, habebitur electus. Quae omnia habentur ex *cap. licet* §. *h. t.* & ex *periculum 3. eod. in 6. Clem. Ne Romanis 2. d. t.* Constit. Clementis VII. quae incip. *Cum Clarissimus*, 26. Octob. 1529. Pauli IV. *Cum secundum*, 1554. Pii IV. *In eligendis*, 1562. Gregorii XV. *Aeterni*, 17. Kal. Decemb. & *Decet*. 4. Id. Mart. 1621. & Urbani VIII. Constit. *ad Romanum*, 5. Kal. Febr. 1625. juncto Caeremoniali supra memorato.

**142.** RESOL. III. Quamprimum Electio summi Pontificis praedescripto modo Canonice est peracta, Cardinales, tanquam officio suo functi, nequeunt amplius poenitere, sed ut dicitur in *cit. cap. licet*, a duabus partibus concordantibus electus, & nonminus, absque ulla exceptione ab universali Ecclesia Romana Pontifex habendus est; dummodo ipsius etiam Electi consensus, & acceptatio accesserit, qui omnino necessarius est, ut Conjugium spirituale inter ipsum & Ecclesiam per hujusmodi electionem initiatum, ratum fiat: quo secuto, actuum plenam administrationem a Deo immediate collatam, absque alia confirmatione consequitur, juxta *can. 1. dist. 23.* neque enim potestas ipsius est ex homine, sed ex Deo, ait Innocentius in *cap. novit 13., de judic.* Solet tunc etiam mutare nomen, exemplo Christi, qui Simonem Discipulum suum, pro regenda Ecclesia sibi designatum, *Cephas*, id est *Petrus*, novo nomine appellavit, ut qui ex ove Pastor effectus est, etiam nomine ab ovibus discerneretur. Ante Consecrationem tamen & Coronationem suam conjugium ipsius spirituale cum Ecclesia non censetur consummatum, & perfectum, unde nec tempus inter eam & electionem intercedens, *Apostolatus sui*, sed solum *suscepti Apostolatus officii* appellat, ut notat Glossa in *Datam regularum juris in 6. V. Pontificatus*.

Dubium hic exoritur; an Electio summi Pontificis ex post valeat impugnari?

Respondetur posse impugnari objicien- 143. do vel defectus ipso jure naturali & Divino reddentem inhabilem ad accipiendum Pontificatum, e. g. quod sit infans, amens, foemina, nondum baptizatus, vel haereticus, juxta Punctum praecedens; quia tales defectus sunt insupplebiles Jure humano: vel objiciendo exceptiones contra formam substantialem, aut libertatem electionis, e. g. quod non sit celebrata cum duarum partium in unum consensu, aut quod eligentium aliquis notorie caruerit eligendi potestate, utpote Laici, vel Clerici non Cardinales: aut quod electio fuerit gravi, & ad hanc personam eligendam injuste incusso metu extorta; aut quod fuerit simoniaca; quia si talis fuerit *Apostolica sede inthronizatus, non Apostolicus, sed Apostaticus habendus est*, juxta *can. si quis pecunia* 9. *dist. 79*. Constit. Julii II. incip. *Cum tam Divino*, in Concil. Lateranensi. *Sess. 5*. editam, & Concil. Constantiense *Sess. 39*. Fagnanum in *cap. licet, n. 20. de elect*. Non autem impugnari potest objiciendo excommunicationem sive eligentium, sive electi, defectum natalium, Ordinis sacri, Clericatus, lenitatis, aut aliam irregularitatem. Relege dicta *n. 126*.

Sed ulterius perquires, an ergo per unanimem Cardinalium consensum fieri non possit, ut valeat electio Pontificis celebrata a majori parte sacri Collegii?

**144.** Respondetur non posse extra casum supra *n. 137*. admissum; quia licet de Jure communi id posset defendi, quatenus post talem conventionem electus a majori parte, censeretur electus non tantum a majori parte, sed a toto Collegio, sicut ille, qui electus est a Compromissariis ex consensu praevio totius Capituli compromittentis, *arg. cap. in causis 30. h. t.* ibi: *propter quod unanimiter de consensu totius capituli intelligitur esse facta*, stante tamen Constitutione Gregoriana, incipiente *Aeterni Patris*, non videtur posse per conventionem, etiam unanimem Cardinalium fieri, ut talis electio valeat; quia illa penitus irritat omnem electionem summi Pontificis, praeter formam a se praescriptam; factam, §. *Quod si*, ibi: *Quod si electio hujusmodi alibi celebrata fuerit, quam in Conclavi clauso, vel aliter quam per secreta Schedularum suffragia duarum ex tribus partibus Cardinalium in Conclavi praesentium in Scrutinio, seu Scrutinio & accessu, electi suffragio non computato, vel per viam Compromissi ab omnibus Cardinalibus similiter in Conclavi praesentibus, nemine dissentiente, iniri, & ita ut nemo se ipsum elegerit, vel quasi per inspirationem nullo praecedente de persona speciali tractatu omnium pariter Cardinalium praesentium in Conclavi, communiter, nemine itidem dissentiente, per verbum Eligo intelligibili voce prolatum, aut scripto, si voce non potuerit, expressum, nulla sit, & invalida eo ipso absque ulla declaratione, & ita electo nullum jus tribuat: quinimo is non Apostolicus, sed Apostaticus sit, & habeatur &c. Haec ibi*. Ratio est; tum quia hoc Jus publicum, in favorem universalis Ecclesiae introductum est, cui pacto privatorum renuntiari non potest, cap. si diligenti 12. de for. compet. tum quia caetus Cardinalium Constitutionem Pontificiam super electione Papae immutare non potest, ut est expressum in Clem. Ne Romani, h. t. tum quia decretum irritans in Constitutione Gregoriana oppositum inducit formam. Bald. in L. 1. ff. de liber. & posthum. Formae autem renuntiari non potest, ut notat Bartol. in L. de his, ff. de transact.

**145.** Neque opponas, hanc, & his similes Constitutiones de electione, metu extorta, vel simoniaca, esse solum Juris humani, adeoque summum Pontificem non ligare, cum par in parem non habeat imperium, cap. innotuit 20. h. t. Nam respondetur, non quidem potuisse a Pontificibus Praedecessoribus condi Constitutiones, quae ligent Pontificem vere & canonice electum, potuisse tamen praescribi formam & conditiones necessario in ipsa electione a Cardinalibus velut inferioribus observandas, quibus non observatis, nullus quoque verus & legitimus Pontifex evadat, ut recte Wiestner hic n. 371.

**146.** Adverte tamen, quod licet talis electio contra formam vel conditiones Jure humano praescriptas facta, sit irrita ipso Jure, aliquando tamen, ubi defectus est occultus, ipsa universalis Ecclesiae acceptatione convalescat, ex mente Eminentiss. Palavicini de fide cap. 7. n. 104. Haunoldi, & aliorum Theologorum. Qua ratione praeteritis Saeculis plures Electiones Pontificum aut vi, aut per simoniam intrusorum, subsecuta tamen universalis Ecclesiae acceptatione sanatae, ipsique sic electi, veri & legitimi Successores D. Petri effecti sunt.