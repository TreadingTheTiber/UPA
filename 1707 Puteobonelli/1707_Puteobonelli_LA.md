## ARTICULUS II.

*Utrum fit de fide immediate, quod Clemens XI. modo regnans, sit verus Petri successor in Papatu, supposita legitima eius electione.*

**1.** Dico, supposita legitima eius electione; ad quam quid requiratur infra examinabitur; & si de eius legitima electione dubitetur, plane hoc in dubium etiam vertet, quod sit verus Petri successor in Papatu; ea ergo supposita, tres modos dicendi invenio inter Theologos. Primus docet hoc non esse de fide, nec immediate, nec mediate, hoc est, non esse immediate revelatum, aut tanquam de fide ab Ecclesia propositum; nec deduci virtualiter ex reuelatis, nec ad fidem pertinere, sed solum morali certitudine certum esse hunc hominem in particulari esse verum Papam; pro qua opinione Suarez disp. 10. sect. 5. citat plures Theologos ex antiquioribus, Castrum, Albertinum, Cordubam, aliosque etiam ex Thomistis. Secundus modus dicendi affirmat esse quidem de fide, sed tantum mediate, videlicet esse veritatem Theologicam, eo quod hunc numero hominem Papam esse deducitur ex vna praemissa de fide, & altera cognita morali certitudine, seu naturali experientia; pro quo citatur Bannez hic q. 1. art. 10. Azorius tom. 2. lib. 4. c. 5. §. in hac controuersia, Arauius q. 1. art. 10. dub. 2. concl. 2., & 3. Turrecremata lib. 4. sum. p. 2. c. 9. Cano lib. 2. de locis c. 8. in resp. ad 10. Corduba lib. 1. q. 17. §. 2. item Caietanus 2. 2. q. 1. art. 3. ad 4. verum, non omnes hi Doctores in re ita sentiunt, sed etiam plures pro hac opinione citantur, non quia hanc expresse doceant, sed quia sustinent, quod negare Papam legitime electum esse legitimum Petri successorem esse quidem errorem in fide, seu erroneum esse, aut scandalosum, aut pro Schismatico haberi, non tamen haereticum esse; ex quo videtur inferri de fide immediate non esse, sed tantum de fide mediate, seu fidei proximum, & ex principijs fidei illatum, quae tamen illatio non tenet, cum plures Doctores expresse docentes de fide esse Papam hunc legitime electum esse legitimum Petri successorem, non propterea doceant haereticum esse hoc negare, vt inter caeteros Gonet. hic disp. 4. num. 4. à num. 117. & constabit in soluendis argumentis. Tertius modus constanter docet hoc esse de fide immediate, qui modus temporibus nostris satis communis est, vnde traditur frequenter à Doctoribus huius saeculi, Suarez loc. cit. & infra sect. 8. Io. à S. Th. hic disp. 8. art. 2. Gonet. loco cit. Lugus. disp. 1. sect. 13. §. 5. Ripalda disp. 8. sect. 5. num. 79. Ferre q. 11. §. 6. Salmat. disp. 4. dub. 2. Cacheranus hic cap. 3. §. 4. Madernus q. 1. art. 18. & caeteri communiter, quibus accedit Valentia disp. 1. q. 1. p. 7. §. 38. limitans per hanc conditionem postquam ex Cathedra aliquod definierit, aut ministeria aliqua propria Summi Pontificis execuerit.

**2.** Dicendum tamen absolute de fide esse immediate Clementem XI. nunc regnantem post legitimam eius electionem, & ea supposita, de qua dubitari non potest, vt infra num. 5. explicabo, esse verum Petri successorem in Papatu. Probatur primo ex Bulla Martini V. edita in Concil. Constantiensi ses. 45. & uls. in qua recensitis erroribus Ioannis Vuicleph, & Ioannis Hus, ordinat, & proponit interrogationes faciendas suspectis in fide ad recognoscendum utrum legitime credant, inter quas haec legitur: *Item autem credat, quod Papa canonice electus, qui pro tempore fuerit, eius nomine proprio expresso, sit successor B. Petri, habens supremam autoritatem in Ecclesia Dei*. Per quod haec sententia ingens robur accepit, & cautiores facti sunt Theologi in hac materia.

**3.** Probatur insuper, quia propositio particularis contenta formaliter in propositione universali formaliter revelata, & de fide Divina immediate credenda est de fide immediate, ut quaest. 3. dictum est; sed haec propositio: *Clemens XI. legitime electus, est verus Petri successor in Papatu*, est propositio particularis contenta formaliter in propositione formaliter revelata, & fide Divina immediate credenda; ergo est de fide immediate, supposita eius legitima electione. Minor in qua est difficultas, non uniformiter probatur a Theologis, inter se divisis in statuenda propositione universali, in qua haec particularis revelata est, frequentius tamen, & certo solidius ita suadetur; haec propositio: *Clemens XI. legitime electus est verus Petri successor in Papatu*, continetur in his propositionibus universalibus, *Tu es Petrus, & super hanc Petram aedificabo Ecclesiam meam: Pasce oves meas: confirma fratres tuos*. Sed hae sunt formaliter revelatae; ergo illa propositio est particularis contenta formaliter in universali formaliter revelata. Maior probatur, quia verba illa non sunt relata ad Petrum, ut personam particularem, sed ut personam universalem usque ad finem Mundi permansuram in persona aliorum Pastorum legitime succedentium, sicuti, ut notat Cacheranus ly, *Ecclesiam meam, oves meas, fratres tuos*, non extenditur solum ad Ecclesiam, oves, & fratres existentes, eo tempore, quo Christus ita loquebatur, sed simul ad omnes imposterum, successive extituros; unde Deus in illa propositione universali revelavit, & hunc, & illum, & successive quemlibet legitime electum in Papatum esse legitimum Petri successorem in eodem Papatu & Petram esse, supra quam Christus Ecclesiam aedificavit, & Petri autoritatem supremam, nec non onus Apostolicum pascendi oves, & fratres confirmandi; unde illae propositiones universales, & locutiones Christi Petro, quo ad substantiam aequivalent huic locutioni, *quilibet rite electus in successorem Petri est Petra supra quam Ecclesia est fundata, est suprema auctoritatis ad pascendas oves, & ad confirmandos fratres*, propterea est legitimus Petri successor in Papatu, sed in hac universali continetur haec particularis, *hic homo rite electus in successorem Petri est legitimus Petri successor in Papatu*, eo modo, quo in hac universali, *omnes in Adam peccaverunt*, continetur haec particularis *Petrus in Adam peccavit*, ergo si illa est immediate de fide, etiam haec.

**4.** Eadem minor potest etiam suaderi alia ratione, qua utitur Lugus *loc. cit.* videlicet hanc particularem esse contentam in ea universali formaliter revelata, qua constat Ecclesiam non posse decipi universaliter in rebus fidei, cum sit columna, & firmamentum veritatis, teste Apost. 2. ad Timoth.2. in hoc enim non minus contineri videtur, quod Ecclesia non possit errare in cognoscenda vera regula visibilis suae fidei, quam in rebus alijs proponendis, ut credendis fide Divina, plus enim noceret Ecclesiae error circa regulam visibilem veritatis, & fidei, utpote error circa fundamentum, quam circa caetera obiecta ab ipsa proposita, sicuti plus nocet in speculativis error circa prima principia, quam circa conclusiones.

**5.** Dixi, *supposita legitima eius electione*, haec enim est conditio, ut haec particularis in ea universali contineatur, supra enim *loc. cit.* diximus, quod, ut propositio particularis credatur fide Divina in universali formaliter revelata, constare debet de formali eius continentia in universali, & quidem moraliter evidenter; & recolantur ibi dicta, quaedam enim ibi fuerunt resoluta, quae hic aequaliter urgent; eam autem electionem personae particularis in Papam rite, legitime, & canonice esse factam, & pro ita rite facta habendam esse constanter, & sine omni formidine, constat evidenter moraliter evidentia sensibili, & experimentali, tunc quando a tota Ecclesia est facta, approbata, & recepta, constat autem Pontificem hunc Clementem XI. factum esse a tota Ecclesia, approbatum, & receptum, factum scilicet a Cardinalibus, quibus Ecclesia dedit potestatem eligendi Summum Pontificem, acceptatus autem, & approbatus tot solemnitatibus, non solum ab ipsis Cardinalibus electione iam peracta per vota secreta, sed etiam ab universali Ecclesia in se ipsa considerata, & non solum secundum potestatem datam Cardinalibus, quae quidem universalis approbatio, & acceptatio supplet defectus, & sanat electionem in ijs, quae forte contingere potuerunt contra legitimitatem eiusdem electionis.

### §. I. *Solvuntur argumenta contra praedicta.*

**6.** Primo objicitur. Negare Clementem XI. de cujus legitima electione dubitari non potest, nisi ab amentibus, & haereticis, esse verum Petri successorem in Papatu, non est haeresis, ergo nec est de fide immediate esse legitimum Petri successorem in Papatu, patet hoc, opponi enim directe propositioni de fide immediate est haeresis, & non solum error in fide; antecedens probatur, quia illud tantum haereticum est formaliter, quod se opponit Ecclesiae definitionibus, & propositionibus, tanquam de fide credendis immediate, sed negare Clementem XI. esse legitimum Petri successorem in Papatu non se opponit &c. non enim hoc hucusque definitum est, licet maximum pondus habeat probabilitatis; suadetur hoc, quia inter Theologos hoc controvertitur, & innumeri Doctores Catholici oppositum docent, & quidem ducti gravissimis fundamentis; nec haeresi notantur, nec qualificantur; ergo non se opponunt &c. Argumentum hoc occasionem praebet latius explicandi positam conclusionem, quae duplicem sensum habere potest; primo de fide quidem esse, & sustineri hunc numero Pontificem rite electum esse legitimum Petri successorem, de fide tamen non esse hoc esse de fide quasi reflexe; secundo non solum hoc esse de fide, sed etiam reflexe de fide esse hoc esse de fide, sic Deum esse vnum in Essentia, & Trinum in Personis non solum de fide est, sed etiam est de fide hoc esse de fide; & cum proportione, dupliciter stat aliquam propositionem haereticam esse, vel quod tanquam haeretica sustineatur, & quidem fundamentis gravissimis, vel quod de fide sit haereticam esse, eo quod ita ab Ecclesia definitum. Hoc praemisso, ad argumentum distinguo antecedens, non est haeresis reflexe, hoc est, non est de fide esse de fide eam negationem continere haeresim formalem concedo, non est haeresis directe, hoc est, licet hoc de fide non sit, tamen magno, & gravi fundamento dicitur eam negationem haeresim formalem continere, nego antecedens, & consequentiam, sub eadem distinctione, & doctrina; qua ratione Gonet. loc. cit. & cum eo Salmat., referentes alios Doctores, licet sustineat de fide esse hominem hunc legitime electum Papam esse, negat tamen de fide esse hoc esse de fide, additque negantem hoc non haberi pro haeretico, sed pro Schismatico, quia non constat inter omnes Catholicos id esse de fide, sed plures id negant existimantes tantum morali certitudine id constare.

**7.** Contra tamen arguitur, quia fundamenta posita non tantum probant hoc esse de fide, sed etiam de fide hoc esse de fide, hoc enim suadet Bulla Martini V. supra relata, nec non alterum fundamentum positum, plane enim non solum de fide est propositio particularis contenta in universali reuelata, sed etiam de fide est eam esse de fide, eodem enim modo est de fide particularis, quo de fide est uniuersalis reuelata, in qua ea particularis includitur; sed haec non solum est de fide, sed etiam de fide est eam esse de fide, ut contingit in ly, *Tu es Petrus, & super hanc Petram fundabo Ecclesiam meam, Pasce oues meas, confirma fratres tuos*. Item & in exemplo adducto de peccato originali; ergo etiam particularis inclusa erit eodem modo inclusa.

Secundo. Vel constat euidenter euidentia morali summa hunc particularem, *videlicet Clemens XI. legitime electus est verus Petri successor in Papatu*, includi in illa uniuersali, quae non solum de fide est, sed etiam de fide est reflexe eam esse de fide, vel non; si primum dicatur, non solum ea particularis erit de fide, sed etiam de fide erit eam esse de fide, hac enim ratione de fide est, esse de fide Petrum contraxisse peccatum originale, & reuelatio propositionis uniuersalis veritatem habet in suis particularibus, ut loc. cit. dictum est; si vero secundum dicatur, nec erit de fide directe, quomodo enim dici potest de fide propositio illa, & obiectum, quod non est euidenter prudenter credibile reuelationi substare; unde imprudenter crederet, qui illam crederet.

Tertio. Impossibile est credere rem definitam a Pontifice non solum tanquam de fide directe, sed etiam reflexe, & rem illam de fide esse eam esse de fide, ni etiam eodem modo credatur definitionem esse legitimam, & a legitimo Petri successore in Papatu; sed rem tanquam immediate de fide a Papa definitam non solum est immediate de fide, sed etiam de fide est eam esse de fide; ergo eodem modo de fide erit reflexe Pontificem hunc definientem, esse legitimum Petri successorem, & legitimum definientem.

Quarto. Omne id, quod est de fide directe, videtur quod etiam sit de fide reflexe, & quod de fide sit esse de fide; ergo praefata propositio, aut de fide non est, aut si de fide est, de fide est eam esse de fide, antecedens probatur. Fides non stat cum formidine Diuinae reuelationis, est enim damnata sub Innocentio XI. haec propositio, quae est 21. *Assensus fidei supernaturalis, & utilis ad salutem, stat cum notitia solum probabili revelationis, immo cum formidine, qua quis formidet, an non sit locutus Deus* sed si de fide esset directe, & non reflexe, staret fides cum formidine, &c. ergo non stat haec distinctio, quod sit de fide directe, & non reflexe. Minor probatur, ideo enim est de fide tantum directe, & non reflexe, quia certo non constat hoc cadere sub Divina revelatione, sed disputatur, & probabiliter hoc sustinetur; sed hoc admittit formidinem, quum sola certitudo evacuet: ergo fides staret cum formidine, an ne Deus locutus sit. Quod amplius promovetur, nam, dum dicimus praefatam propositionem esse de fide, vel habetur formido circa hoc, quod est eam esse de fide, vel non; si primum dicatur; ergo ea propositio non est de fide, haec enim non stat cum probabilitate tantum revelationis, unde oritur illa formido, & quod est de fide, credi potest fide Divina, credi autem non potest id, de cuius revelatione adest tantum probabilitas, & non certitudo; si secundum dicatur; ergo etiam est de fide reflexe; si enim de hoc, eiusque revelatione nulla habetur formido, habetur certitudo, quae sola formidinem evacuat, certitudo autem de Divina revelatione facit rem revelatam de fide reflexe, & non solum directe; ut ex dictis colligi potest, & amplius urgetur. Obiectum aliquod esse de fide directe, & non reflexe est obiectum illud esse de fide tantum probabiliter, & non certo, sed obiectum probabiliter de fide, absolute non est de fide, nec directe, id enim solum pertinet ad fidem, quod certo revelatum est, nec quod est tantum probabiliter revelatum, dici potest absolute de fide, ea ratione, quia non potest inferri aliquod esse de fide, ex quo probabiliter continetur in Sacra Scriptura, qua ratione de fide non sunt tot opiniones Theologicae, quae ex Scripturis tantum probabiliter inferuntur; ergo quod tantum probabiliter est de fide, de fide non est, nec directe, nec ad fidem Divinam pertinere potest immediate.

Quinto tandem videtur hoc esse de fide, etiam reflexe, quia Clemens VIII. referente Petro Hurtado disp.37. sect.2. iussit nonnullos Doctores carcerari, opposita docentes, & Romam adire rationem reddituros, quod tamen factum non fuisset, si hoc esset tantum de fide directe, seu probabiliter de fide.

**8.** Ad primum dicendum Bullam illam Martini V. maximi ponderis esse ad persuadendam sententiam, quam propugnamus, non sufficere tamen, ut absolute concludatur de fide esse hoc esse de fide, & oppositam sententiam esse in statu, & gradu haeresis formalis; & ratio est multiplex, quia ly, credere, non solum se extendit ad credere immediate, sed etiam ad credere mediate; & non solum ad id, quod directe opponitur haeresi formali, sed etiam errori contra fidem, & Martinum hunc sensum intendere, colligi potest ex contextu eiusdem Bullae, quae dirigitur contra errores haereticorum, quos supra retulimus, & suspectos de iisdem erroribus, quibus enumeratis in relato Concilio sess. 8. omnia, & singula damnantur, respective tamen, & non eadem censura, sed aliqui, ut notorie haeretici, aliqui, ut erronei, alii, ut scandalosi, aut blasphemi, aut piarum aurium offensivi, aut temerarii, aut seditiosi; ex quo deduci non potest determinate, negantem Romanum Pontificem legitime electum esse verum Petri successorem in Papatu, haereticum esse formaliter, sed tantum errare in fide, & negationem hanc subiacere gravi censurae, unde ex hoc deduci quidem potest non sine magno fundamento hoc esse de fide, non tamen de fide esse hoc esse de fide. In quantum autem ad alterum fundamentum, quod adducitur, certum est propositionem particularem in universali revelata contentam certo, & evidenter, vel ex ipsis terminis apprehensis, vel ex Ecclesiae propositione, & declaratione, eo modo, & gradu esse de fide, qua de fide est ea universalis revelata; at quando haec inclusio particularis in universali, aut ex ipsis terminis omnibus non se manifestat, aut ab Ecclesia proposita non est, nec declarata, etsi ea continentia pro certa, & indubitata a pluribus censeatur, non propterea est de fide in eo gradu, quo est propositio universalis, tanquam formaliter revelata ab Ecclesia proposita, ex quo enim haec continentiae certitudo mihi constet, & a me penetretur, deducitur quidem mihi esse de fide, at non deducitur absolute, & simpliciter de fide esse hoc esse de fide; & ex eo, quod plures Ecclesiae definitionem penetrantes, aut certo sibi persuadentes, se Ecclesiae definitionem penetrare, eam credant fide Divina, nihilominus de fide non est eam esse de fide, quia existere hanc Ecclesiae propositionem, liquido, & universaliter, etiam adhibita diligentia, & examine a viris Theologis, & quidem Catholicis, pluribusque, non constat, sicuti constat de Ecclesiae propositione quo ad propositionem universalem, quae propterea non solum de fide est, sed etiam de fide est, eam esse de fide reflexe, & non solum directe.

**9.** Ad 2. dicendum, nobis, & propugnantibus hanc communem sententiam evidentiae summa constare de inclusione illius particularis in illa universali, ut affirmetur, eam particularem esse de fide, & fidei Divinae assensu ab ijsdem credatur, licet de ea inclusione non satis constet, ut affirmetur de fide esse, eam esse de fide, uti colligitur ex doctrina nuper tradita; ex quo fit posse nos, & Doctores affirmantes prudenter credere hoc esse de fide, licet prudenter credere non posse de fide esse hoc esse de fide, cum sint fundamenta ad prudenter fundandum iudicium directum, & obiectum eiusdem, non ad reflexum.

**10.** Ad tertium, quod est fundamentum Suarez ad suadendum de fide esse directe Pontificem hunc esse legitimum Petri successorem in Papatu promotum, & approbatum a pluribus Doctoribus, Io. a S. Th., Arriaga, Gonet., Ferre, Maderno, Cacherano, qui praefatos Auctores citat *loc. cit. nu. 62.* reprobatum tamen ab aliis Doctoribus, tanquam inefficax, & nimis probans, inter quos Amicus apud eumdem Cacheranum, & Salmat. *loc. cit. num. 31.* quibus inhaerendo, nego maiorem, etenim certum est res definitas a Summo Pontifice esse non solum de fide directe, sed etiam reflexe, de fide enim est eas esse de fide tenendas; & tamen, nec per hos Doctores eidem maiori adhaerentes de fide est, etiam reflexe, hunc numero Pontificem esse legitimum Petri successorem in Papatu, sed tantum directe; ex quo manifesto constat non in eodem gradu certitudinis fidei utrumque tenendum esse, licet utrumque ad fidem spectet; & Salmat. *loc. cit.* retorquent argumentum in hunc modum: *Impossibile est credere rem definitam a Pontifice, nisi credamus definitionem esse legitimam, & propterea procedere a legitimo Pontifice; sed non tenemur credere per assensum immediate a fide elicitum hunc hominem definientem esse legitimum Pontificem; ergo non tenemur credere assensu fidei immediate res ab hoc Pontifice definitas;* quod quidem consequens haereticum est, cum tamen consequentia sit legitima, unde oportet, quod aliqua ex praemissis sit falsa; certum autem est minorem falsam non esse, siquidem Ecclesia hoc nondum definivit, nec pro haereticis tenet Theologos adversantes communi opinioni, quam propugnamus; itaque dicendum est aut falsitatem, aut dubium de veritate esse in maiori, quae est eadem, quae assumitur in argumento; & propterea sufficere, ut sit de fide rem definitam a legitimo Papa esse de fide tenendam, aliquo modo certum esse, aut ad fidem aliquo modo spectare hunc hominem definientem esse legitimum Pontificem; unde ex hoc argumento non solum non deducitur de fide esse, hoc esse de fide, sed neque deducitur hoc esse de fide, & ideo ab hoc fundamento abstinuimus in probanda conclusione. Hoc etiam patet in aliis materiis, de fide enim non est hominem hunc esse Sacerdotem, esse Parochum, habere intentionem absoluendi, consecrandi, & tamen de fide est Hostiam ab eo rite consecratam continere Corpus Christi, & paenitentem ab eo rite absolutum gratiam reportare, & remissionem peccatorum; sed contra replicatur infra n. 13.  

**11.** Ad quartum nego antecedens, ad probationem concedo maiorem, nego minorem; ad cuius probationem distinguo maiorem, certo non constat, universaliter concedo, mihi, & affirmantibus hoc esse de fide, nego maiorem; itaque Theologi absolute affirmantes hoc esse de fide immediate, hoc non affirmant probabiliter, sed certo, & ex principiis intrinsicis formant iudicium certum de veritate obiecti exclusivum omnis formidinis, sibi enim constanter persuadent sufficienter revelationem propositam ab Ecclesia. Qui vero negant hoc esse de fide immediate, ideo negant, quia ea veritas eis non est sufficienter proposita, forte, quia non satis penetrant motiva credibilitatis, & hoc inter caetera ob naturalem ingeniorum varietatem, quae bene efficere potest haec iudicia diversa circa sufficientiam propositionis Divinae revelationis. Itaque, quatenus Theologi affirmantes, sibi certo persuadent ex principiis intrinsicis sufficientiam propositionis revelationis Divinae, adiudicant hoc esse de fide, quatenus vero vident ex principiis extrinsicis inter Doctores, & quidem Catholicos de hac sufficientia disputari, non possunt adiudicare de fide esse hoc esse de fide; & per hoc ad rationem contrariam, qua primo argumentum promovetur. Ut enim aliquod sit de fide reflexe, non sufficit, ut de eo plures Theologi certitudinem habeant, eiusque revelationis propositione, exclusiva formidinis, sed oportet certitudinem hanc universalem esse, & extra omnem controversiam inter Catholicos, quae certitudo hic non habetur. Et dum secundo argumentum promovetur, nego maiorem, esse enim mihi aliquod de fide directe, est certo mihi esse de fide, & non solum probabiliter, unde *ly*, probabiliter, vel considerari potest, ut cadit supra obiectum, de quo agitur, an sit de fide, pluribus affirmantibus, & pluribus negantibus; vel ut cadere potest supra iudicium eorum, qui ex intrinsecis principijs adstruunt hoc esse de fide; in primo sensu verum est, quod obiectum illud, inhaerendo auctoritati extrinsecae, est tantum probabiliter de fide, in altero sensu certo, si cadat etiam supra iudicium, nec directe obiectum ita iudicatum est de fide, ut bene probat argumentum; constat autem ly, *probabiliter*, non cadere supra iudicium Doctorum affirmantium, cum hoc ex principijs intrinsecis sit certum; ex quo patet disparitas ab opinionibus disputatis, & probabiliter illatis ex Sacra Scriptura, hic enim probabilitas cadit etiam supra iudicium, quod propterea certum non est, sed probabile, & ut probabile eius obiectum intenditur tantum defendi, non ut de fide, nec directe, unde mirum non est illud ad fidem immediate non pertinere, bene vero hoc, de quo agitur; cui responsioni adhaerendo, dicendum est, non solum hoc esse de fide, sed etiam credi posse fide Divina immediate a nobis, & caeteris Doctoribus affirmantibus; quorum tamen aliqui aliter respondent ad principale argumentum cum Lugo disp. 1. sec. 13. §. 4. nu. 323. ubi docet, hoc esse quidem de fide quo ad se, & obiective, & veluti in abstracto, quia obiectum hoc cadit sub Divina revelatione; non tamen quo ad nos, nec credi posse fide Divina, quia haec excludit omnem formidinem de opposito, quae formido hic non excluditur ob probabilitatem sententiae contrariae, quae saltem extrinsece negari non potest; cui non aquiesco, non enim video, quomodo obiectum aliquod affirmari possit de fide immediate, quod credi non potest fide supernaturali, sine omni formidine; tum quia recurrunt hic posita argumenta, quando enim dicitur obiectum hoc in se obiective esse de fide immediate; vel certo dicitur, vel tantum probabiliter; si primum dicatur, iam credi poterit fide Divina sine omni formidine, si secundum dicatur, nec obiective, & in se spectat ad fidem Divinam immediate, ly enim *probabiliter*, ut pote non excludens formidinem, coniungi non potest cum fidei materia, ut bene supra urgebatur; qua ratione non tenet, nec locum habet, si dicatur Clementem XI. esse legitimum Petri successorem de fide esse probabiliter, non tamen certo, cum ly, *probabiliter*, omnem fidei materiam excedat, ea ratione, qua non omnem formidinem excludit.

**12.** Ad quintum cum vis punitiva Romani Pontificis, non solum se extendat ad puniendos negantes aliquod, quod immediate est de fide, sed etiam quod de fide est mediate, cum non solum procedat contra propositiones formaliter haereticas, sed etiam erroneas, aut temerarias, aut schismaticas, aut &c. ex hoc nihil determinate inferri potest de eo, quod de fide sit, hoc esse de fide, sed tantum aliquo modo ad fidem spectare; & sane sicuti Summus Pontifex, nec Sanctum Inquisitionis Tribunal, non procedit contra eos, nec censurae submittit eorum scripta, qui etiam post Clementem VIII. docent non esse de fide, saltem immediate, licet ad fidem spectet, Papam hunc esse legitimum Petri successorem in Papatu, ita rationabiliter dici non potest, propter hoc eos a Clemente fuisse incarceratos; quod si de fide esset hoc esse de fide, & de fide esset oppositum haereticum esse, incredibile esset Ecclesiam contra eos non procedere.

**13.** At contra responsionem ad tertium replicatur, & probatur maior illa, quae negata fuit: Impossibile est credere res a Pontifice Romano definitas, tanquam de fide immediate tenendas, ni etiam credatur has definitiones esse a Pontifice alloquente, & declarante ex speciali assistentia Spiritus Sancti, qui falli non potest, nec fallere, adeo ut aequaliter utrumque credatur, scilicet, de fide esse utrumque, esse de fide; sed hoc non potest credi, nisi aequaliter credatur esse verum Papam, & legitimum Petri successorem in Papatu, si enim hoc negetur, iam illa assistentia redditur dubia, & non amplius intelligitur Pontificem esse regulam fidei visibilem, & infallibilem; ergo impossibile est credere res a Pontifice Romano definitas esse de fide reflexe, ni etiam credatur de fide esse reflexe Pontificem hunc definientem legitimum esse. Tum quia, ait Cacheranus; Pontifex ita proponit res fidei, ut simul proponat se ipsum, ut fidei regulam, & tanquam habentem specialem assistentiam Spiritus Sancti; sed nequit esse fidei regula, & habere specialem assistentiam Spiritus Sancti, ni sit legitimus Pontifex haec enim assistentia non aliter colligitur, nisi quia fuit Petro promissa, qui fuit legitimus Pontifex, & in eo legitimis successoribus; ergo etiam proponit se esse legitimum Pontificem; ex quo deducitur Pontificem hunc legitimum esse Petri successorem in Papatu transire in rem definitam; sed res definita est de fide reflexe; ergo etiam Pontificem hunc esse legitimum Petri successorem in Papatu. Respondeo in primis, retorquendo argumentum: *Impossibile est credere res a Pontifice Romano definitas, tanquam de fide immediate tenendas, ni etiam credatur has definitiones esse a Pontifice, qui habeat naturum intellectum, usum rationis expeditum, sit vir, baptizatus, rite ordinatus &c. adeo ut aequaliter utrumque credatur, scilicet de fide esse utrumque esse de fide; sed primum creditur ipsa immediate de fide, ut de fide sit hoc esse de fide; ergo etiam secundum*; consequentia est legitima, & tamen consequens est falsum; ergo aliqua ex praemissis est falsa, non quidem minor, ut constat; ergo falsitas est in maiori, quam propterea negant etiam Doctores docentes de fide esse immediate Pontificem hunc esse verum Papam, quia res ab eo definitae sunt de fide; & falsitas maioris consistit in ly, adeo *ut aequaliter utrumque credatur*, non enim potest, nec debet ex duobus aequaliter utrumque credi, nec aequaliter utrumque spectat ad fidem, quando unum extra omnem controversiam inter Catholicos Theologos, Controversistas, & Canonistas definitum est in Ecclesia Dei vera, & pacifice, & unanimiter pro definito habetur, ut vere in se definitum; alterum vero inter eosdem est in controversia in faciem Ecclesiae, non animadvertentis, & non censurantis negantes esse definitum, tanquam de fide tenendum ab Ecclesia, sed rem ab Ecclesia definitam, tanquam de fide, est extra omnem controversiam, quod sit definita, non sic hominem hunc habere assistentiam Spiritus Sancti infallibilem, ea ratione, qua vertitur in controversiam inter Catholicos, utrum Pontificem hunc rite electum esse verum Pontificem, sit ab Ecclesia definitum, tanquam de fide tenendum; ergo non aequaliter potest & debet credi. Rursus idem potest ita retorqueri. *Non potest credi, nec de fide res definita a Romano Pontifice, hoc defistente, ni de fide eodem modo credatur Pontificem hunc esse valide electum, plane enim, si non est valide electus, nec est verus Papa, & legitimus Petri successor; sed illud est de fide immediate tenendum; ergo etiam hoc*: consequentia est bene illata, & tamen consequens est falsum, quam quidem falsitatem cognoscunt etiam Doctores in hoc puncto contradicentes, affirmantes, pro ut a nobis supra, hoc spectare ad evidentiam moralem; unde oportet, quod una ex praemissis sit falsa, non quidem minor, ut patet; ergo falsitas est in maiori; & eodem modo procedi potest contra id, quod additur ex Cacherano, de illo enim consequenti disputatur, quod si concluderet, & transiret in rem definitam, ut ibi subiungitur, concluderet etiam, & transiret in rem definitam, tanquam de fide tenendum immediate, Pontificem hunc habere naturam intellectivam, usum rationis expeditum, esse valide electum, esse virum, esse baptizatum, &c. quae tamen omnia, licet sint certa, & indubitata, & aliqua spectent ad fidem, Ut ea negare sit error in fide, tamen non omnia, & singula sunt de fide immediate, cum tamen res ab hoc Papa definita tanquam de fide tenenda sit absolute de fide, etiam reflexe. Itaque etiam stare poterit, quod res definita sit de fide reflexa, & quod Pontificem hunc legitime electum esse verum Petri successorem de fide non sit immediate, ut aliqui sustinent, aut de fide sit immediate, uti sustinemus, non tamen reflexe; & ratio a priori est, quia haec omnia non concurrunt ad fidem rei definitae, nisi praesuppositive, aut ad modum proponentis, & applicantis Divinam revelationem, de quibus sufficit moralis certitudo, & evidentia credibilitatis, & videantur, quae diximus in resolutione fidei n.18., & quando aliqua ex his ex alio motivo, & ratione spectant ad fidem immediate, uti nos sentimus de veritate huius Pontificis legitime electi, tamen haec fides per accidens, & concomitanter se habet ad fidem rei definitae, quae innititur Divinae revelationi sufficienter propositae, tunc autem est sufficienter proposita, quando est moralis certitudo, seu evidens prudens credibilitas de existentia Divinae revelationis, & ut propositio Ecclesiae, quae intrat ad constituendam hanc evidentiam credibilitatis, censeatur infallibilis, sufficit quod certum sit eius Caput, legitimum esse Petri successorem, certitudine ad fidem spectante, adeo ut hoc negare sit error in fide, at non requiritur per se, quod sit de fide immediate, & multo minus reflexe. Et videtur Bellarminus apud Suarez disp. 5. sect.8. num. 12. qui censet Pontificem, etiam in re non legitimum, errare non posse in definiendis rebus fidei; & addit Eugenius Lombard. Reg. Sacerd. lib. 3. §. 9. num. 17. circa finem, Divinam Providentiam, quando etiam permitteret Ecclesiam errare circa personam Pontificis, colendo pro Papa, qui Papa non est in re, non permitteret tamen errare circa auctoritatem, quia ei tribuit eamdem infallibilem potestatem, quod si verum est, corruit totum argumentum, salvat enim infallibilem certitudinem fidei Ecclesiae, etiam data incertitudine in re legitimi Papae.

**14.** Secundo principaliter objicitur. Nequit esse de fide Clementem XI. esse legitimum Petri successorem, ni certo constet de legitima eius electione, de hac enim non constante, nec constabit sufficienter ad fidei assensum de continentia huius propositionis particularis in universali revelata formaliter, quam in fundamento protulimus; sed certo non constat de hac legitima electione; ergo de fide non est &c. Probatur minor, quia ad legitimam electionem plures conditiones requiruntur; & quod electores sint legitimi, hoc est, vere Cardinales, & quod servetur forma iuridica fideliter, & sine fraude in scrutinis, & accessibus, & quod a duabus partibus ex electoribus congregatis eligatur, & quod non sit simoniace electus, aut coacte.&c.sed non constat has conditiones fuisse servatas, saltem certo; ergo de legitima eius electione non constat.

**15.** Nec tenet, si dicatur has conditiones, vel servatas esse in electione, vel defectum earumdem supletum esse, & sanatum per pacificam eius acceptationem ab universa Ecclesia; non, inquam, quia, licet Ecclesia sanare possit defectus earum conditionum, quae de iure humano exiguntur, tamen sanare non potest, nec supplere defectum earum conditionum, quae de iure Divino exiguntur ad legitimum Papae electionem, certum autem est dari plures conditiones de iure Divino exigitas, puta, quod hic homo in Papam eligendus, sit rite ordinatus, sit rite baptizatus, & sit mas, & non femina; non enim tenet historia, seu fabula illa, a quodam Martino Polono viro simplici proposita, & qua utuntur sectarij in derisionem Romani Pontificis; & contra quam agunt Baronius ad annum Christi 853. & Bellarminus *lib. 3. de Rom. Pont. cap. 24.* affirmans Ioannem VIII. qui Leoni IV. successit, & Benedictum III. praecessit, non electum esse, cum tamen esset femina; immo videtur sufficere non posse de fide esse hunc esse verum Papam, ni etiam non solum certo, sed etiam de fide sustineatur rite ordinatum esse, rite baptizatum, masculum esse, & non feminam.

Praeterea has conditiones in electione fuisse servatas non constat nec ex Verbo Dei scripto, nec ex Verbo Dei non scripto, sed tantum ex fide promulgantium electionem, quae quidem in origine est a Cardinalibus electoribus; sed hoc non ponit certitudinem de eo, quod servatae fuerint praefatae conditiones, sed tantum fidem humanam; ergo de hac certitudine non constat.

Confirmatur. Pontificem hunc esse rite electum est solum ita certum, ut excludat prudentem formidinem de veritate oppositi; sed hoc non sufficit, ut hoc contineatur in universali revelata, quantum requiritur, ut in ea credatur fide Divina immediate; ergo defectu huius continentiae non spectat ad fidem Divinam immediate; minor probatur, Hostia ab hoc Sacerdote consecrata, ita certum est esse rite consecratam, ut excludat prudentem formidinem de veritate oppositi, prudenter enim adoratur; sed hoc non obstante credi non potest fide Divina in ea universali, omnis Hostia rite consecrata continet Corpus Christi, maior enim certitudo requiritur de continentia illius particularis in illa universali, ut ea credatur fide Divina; ergo nec haec credi potest fide Divina.

**16.** Respondeo argumentum hoc evertere statum praesentis controversiae, quae disputatur, supposita legitima eius electione, quia tamen haec supponitur, non praecisse ab eius veritate, & falsitate in re, sed in re ita vera, ut locus dubitandi non detur de eius veritate, & certitudine, quantum sufficit, ut illa particularis in ea universali ita includatur, ut credatur in ea fide Divina, ideo singulis satisfaciendum est. Ad primum concedo maiorem, & ideo dixi supra hoc constare evidentia sensibili, & experimentali, quod sufficit ad intentum nostrum, & nego minorem; & dum probatur, dico, quod eo ipso, quod Ecclesia universalis acceptat pacifice hunc Papam esse legitimum Papam, eumque tenet pro vero, & legitimo Papa post hanc acceptationem, & universalem recognitionem, & acclamationem, incipit de fide esse verus Papa, & ita per eam pacificam, & universalem Ecclesiae acceptationem aequivalenter proponi, ut verus Papa omnibus, & singulis fidelibus, uti immediate de fide, quo dato, per consequentiam Theologicam deducitur, servatas esse in eius electione conditiones, & formas iuridicas praerequisitas de iure Divino, & Ecclesiastico, aut si quae defecerunt requisitae de iure Ecclesiastico, fuisse sanatas, quo enim ad has conditiones, non est determinate necessarium ad validam electionem, quod serventur, sed tantum sub disiunctio, quod aut serventur, aut dispensentur, aut sanentur, quod etiam, Acephala Ecclesia Dei, & Sede vacante fieri potest virtute, & auctoritate praecedentium Pontificum ita disponentium in Constitutionibus suis, de quo infra redibit sermo in responsione ad tertium argumentum.

**17.** Ex hoc patet quid dicendum, dum argumentum urgetur in conditionibus exigitis de iure Divino, & quarum defectus sanabilis non est ab Ecclesia, nec dispensabilis, licet enim ante electionem, & pacificam, & universalem Ecclesiae acceptationem non habeatur ea certitudo, quae hic exigitur, eas conditiones reperiri in hoc homine assumpto, tamen post eam resultat haec certitudo per consequentiam Theologicam, certitudo autem Theologica de continentia particularis in universali revelata sufficit, ut in hac ea credatur; per consequentiam autem Theologicam hoc modo praefatae conditiones deducuntur, non est capax Papatus, qui non est mas, baptizatus validè, aut non validè ordinatus, aut ordinandus, etenim non Sacerdos eligitur in Papam quandoque, ordinandus tamen, ut in Clement. XI. regnante, qui ordinatus est Sacerdos in Basilica S. Petri post electionem in Papam; sed hic Papa legitimè electus est verus Papa; ergo est mas, validè baptizatus, & ordinatus, vel ordinandus &c. item Ecclesia non errat in iis, quae pertinent ad fidem, & ad mores; sed Ecclesia elegit Clementem XI. in Papam, quod planè spectat ad fidem, & ad mores, & ad hoc requiritur, quod sit vir, & baptizatus, & ordinatus, vel ordinandus; ergo est baptizatus &c. vbi nota, quod licet ex terminis, & simpliciter contingens sit, hunc esse virum, validè baptizatum &c. tamen pro ut hoc infertur ex legitimitate Papatus huius viri, non est amplius contingens, sed transit in necessarium ex suppositione, quod est idem, ac dici, quod illae propositiones, quatenus illatae per modum conclusionis ex hoc antecedenti, *hic homo est legitimus Papa*, necessaria est, & Theologica; sicuti haec propositio, *Antichristus erit* ex terminis est contingens, vt tamen illata ex hac propositione: *Deus videt Antichristum futurum*, est necessaria.

**18.** Quid autem tenendum sit circa gradum certitudinis earum propositionum an scilicet sint de fide immediatè, eo modo, quo de fide est immediatè hominem hunc ritè electum Pontificem esse, satis controuertitur inter Theologos, etiam, concordes in eo, quod sit de fide immediatè hunc ritè electum Papam esse; pro parte enim affirmatiua stant Lugus loco cit. §. 5. num. 330. Arriaga nu. 51. Salmat. num. 43. Cacheranus num. 56. saltem inquantum ad conditionem Baptismi, & esse virum; in quantum enim ad esse validè ordinatum, quidam cum Io. à S. Thoma vniformiter loquuntur, quidam verò cum Arriaga, & Cacherano diformiter; eadem difficultas extendi potest, etiam ad alias propositiones, retrocedendo ad eum, à quo fuit ordinatus, an scilicet hic fuerit ordinatus validè, sine quo nec Papa fuit validè ordinatus, & ad eum, qui Papam baptizauit, an habuerit intentionem eum baptizandi &c. in hoc mihi certum est, quod ex quo sit de fide immediatè, quod hic homo sit Summus Pontifex, non propterea deduci de fide esse immediatè, quod sit validè Baptizatus, ordinatus, quod sit vir &c. licet enim ad Pontificatum ex parte subiecti requirantur illae conditiones, tamen in iis non innitur fides, quod hic homo sit verus Papa, sed tantùm in eo, quod illi, ut legitimo, & visibili Capiti Ecclesia se subjicit, eumque pacifice, solemniter, & universaliter acceptat; itaque, licet esse baptizatum requiratur ex parte materiae, & subiecti, tamen quia non influit in fidem huius veritatis; *Hic homo legitime electus est verus Papa*, nec est necesse credere immediate de fide, quod hic homo baptizatus sit ordinatus, sit vir, &c. an autem extet alius titulus, qui cogat nos ad asserendum etiam eas propositiones esse de fide immediate, hoc parum refert ad praesentem difficultatem; & ut certa regula tradatur, breviter dico, quod illae propositiones, & veritates, quae spectant ad veritatem formalem Papatus, hae quoque sunt implicite revelatae in illa universali, quae vero ad veritatem formalem Papatus comparantur, tanquam quid praesuppositum, aut consequens, aut connexum, & veluti proprietas illata ex essentia, haec non sunt in ea propositione universali formaliter revelata, nec implicite, sed ad summum tantum virtualiter, ea autem, quae tantum virtualiter sunt revelata, seu tantum virtualiter continentur in propositione formaliter revelata, uti se habet risibilitas Christi in revelatione Christi, ut hominis, non sunt de fide immediate, ut late diximus supra q. 3. art. 2. §. 9. sed tantum certitudinem habent conclusionis Theologicae.

**19.** Ad secundum concedo maiorem, nego minorem, electio enim in Papam facta a Cardinalibus nomine totius Ecclesiae universalis, & acceptatio eiusdem pacifica, & universalis fundat evidentiam moralem continentis huius propositionis particularis in ea universali formaliter revelata, & non solum fidem humanam, unde homo ille ita electus, & acceptatus incipit esse de numero eorum, quibus Christus in Persona Petri dixit: *Tu es Petrus, & super hanc petram aedificabo Ecclesiam meam, Pasce oves meas, confirma fratres tuos*; unde incipit cadere sub verbo Dei scripto.

**20.** Ad confirmationem nego maiorem, haec enim certitudo non est solum prudentialis, & excludens prudentem formidinem, sed est certitudo summa moraliter excludens omne dubium, ut colligi potest ex dictis; nec tenet paritas assumpta, quia, ut concludat, deberet sic concipi, ut comparetur Pontifex non solum electus, sed valide electus, ad Hostiam, non solum consecratam, sed valide consecratam, sic enim utraque propositio continetur sub universali revelata formaliter; caeterum, loquendo in particulari de certitudine huius hominis valide electi in Papam, & certitudine huius Hostiae valide consecratae, est lata disparitas, ea enim, ut dixi, est moralis, excludens omne dubium, & quidem positiva, cum magno fundamento sensibiliter, & experimentaliter certo innitatur; certitudo autem, quod haec Hostia sit rite consecrata, positiva non est, sed negativa, & innixa in eo, quod non occurrit causa determinata, & motivum constans, quod inducat dubium prudens de valida eius consecratione, & cultu privetur, quae certitudo sufficit, ut formetur dictamen prudentiale regulans adorationem quo ad suos actus; & pro diversitate, & inaequalitate materiae, non eadem motivorum certitudo sufficit ad efformandum dictamen prudentiale.

**21.** Tertio objicitur. Ut praefata propositio sit de fide, necesse est, quod hic homo legitime electus proponatur, ut fide credendus; sed non potest assignari, a quo proponatur: ergo non est de fide. minor probatur, hoc non proponitur nec ab Ecclesia universali, dum illum pacifice acceptat, nec a Cardinalibus, dum electionem factam promulgant. Primum suadetur, nam acceptatio Ecclesiae non declarat aliquod esse de fide, nisi prius illud proponatur, ut de fide credendum; ergo eam propositionem supponit, acceptatio enim supponit propositionem in priori factam, & quae acceptatur; secundum vero suadetur: nam Cardinales non habent auctoritatem ad proponendum aliquod, ut de fide immediate credendum, ad hoc enim non sunt legitime congregati ab aliquo Pontifice, uti requiritur, ut hanc auctoritatem habeant, qua ratione neque Concilium habet eam auctoritatem, ni ab aliquo Papa fuerit congregatum. Quod magis urgetur, quia Papa, quem Cardinales proponunt credendum fide Divina, vel est verus Papa, & legitimus Petri successor, vel non, hoc secundum dici non potest, ut ex se manifestum est; at nec primum; quia, secundum dicta, non est verus Papa, nec legitimus Petri successor, nisi post pacificam Ecclesiae acceptationem, quae acceptatio non est, dum Papa proponitur, & promulgatur a Cardinalibus; ergo non proponitur, ut credendus fide Divina.

Respondeo concedo maiorem, nego minorem, & dico ita proponi a Cardinalibus electoribus, dum illum promulgant legitime electum; nec tenet ratio, quae in contrarium adducitur, vere enim Cardinales legitime congregantur ad effectum etiam proponendi Ecclesiae universali Papam hunc, legitime electum in Conclavi, credendum fide Divina, ut legitimum Petri successorem, & auctoritatem hanc habent acceptam ex iure, & dispositione Pontificum praecedentium, qui sicuti Cardinalibus dederunt facultatem legitime eligendi Papam, ita & facultatem dederunt electum promulgandi, & proponendi universae Ecclesiae, ut tanquam de fide ab ea acceptetur, nec alia auctoritas exigi hic potest, cum Ecclesia sit sine suo Capite, & agatur de actione, quae est factiva Papae; idem contingit, dum congregatur Concilium tempore schismatis, hoc enim fit virtute, & auctoritate Decretorum praecedentium Pontificum; Et ad argumenti restaurationem, dico, a Cardinalibus proponi, ut verum Papam, & quidem quantum in ipsis est, canonice electum, eumque proponunt credendum fide Divina, non ante, sed post Ecclesiae acceptationem, & confirmationem pacificam, cadente ly, post, non supra propositionem, sed supra ly, credendum fide Divina; unde ante acceptationem pacificam, seu tempore intermedio inter electionem factam a Cardinalibus, & pacificam Ecclesiae acceptationem, quo intervallo, sit propositio, est quidem verus Papa, at non est de fide immediate esse verum Papam, nisi posita Ecclesiae acceptatione, & confirmatione, ita disponentibus legibus Pontificum praedecessorum; & exemplum habetur in propositionibus factis a Concilijs Generalibus, quae non incipiunt esse credendae fide Divina immediate, nisi post approbationem, & confirmationem Romani Pontificis; unde inter propositiones factas a Romano Pontifice, & Concilijs, aut Cardinalibus in casu, de quo agitur, datur hoc discrimen, quod ea, quae Romanus Pontifex proponit ex Cathedra, tanquam immediate de fide credenda, sine alia acceptatione, & confirmatione sunt immediate de fide, ut in sequentibus constabit, secus vero propositiones factae a Cardinalibus, & Concilijs.

### §. II. *Quaedam dubia incidentia.*

**22.** Primo dubitari potest, cui data fuerit potestas eligendi Papam. Respondeo primo, potestatem hanc datam fuisse a Christo hominibus, quod certum est, & colligitur ex usu, & praxi Ecclesiae, quod quidem conveniens fuit, ut Ecclesia, quae ex hominibus constituitur, humano etiam modo gubernaretur, quantum possibile est, cui connaturalitati Ecclesiae, quin immo, & statui legis gratiae non consonabat semper de caelo expectare signum discernens, & individuans hominem, quem Deus pro dispositione sua eligeret in legitimum Petri successorem.

Respondeo secundo : Potestatem in statuendo modum electionis datam fuisse Romanis Pontificibus, uti frequenter docetur cum Caietano tom. 1.tract. 3. opusc. Suarez disp. 10.sect. 4. num. 11. aduersante Paludano de Potest. Eccles. in quem inclinat Turrecremata cap. 51. in sum. Eccles. lib. 2. Ratio est, quia modus eligendi Pontificem in Ecclesia usitatus fundatur in legibus, & dispositionibus Summorum Pontificum ; ergo ex ipso Ecclesiae usu, & consuetudine deducitur hunc modum praescribere pertinere ad Summum Pontificem ; & quidem satis connaturaliter, & conuenienter, cum enim Papa sit Ecclesiae Caput, in eo est suprema potestas gubernandi Ecclesiam, & propterea ad eum spectat prouidere in rebus, maxime necessarijs, & grauissimis, quarum una est modus eligendi Summum Pontificem. Et si solus Pontifex potestatem non haberet praescribendi modum eligendi Papam, eo maxime esset, quia potestas haec tradita esset a Christo uniuersae Ecclesiae, seu Concilijs generalibus ; sed his haec auctoritas non est concessa ; ergo soli Papae ea data est ; minor probatur, quia quaedam Concilia, ut Lateranense sub Nicolao I. & alterum sub Alexandro III. confirmauerunt quidem modum in Ecclesia Dei usitatum eligendi Papam, & a Summis Pontificibus praescriptum, nunquam tamen per longam annorum seriem quidquam est de hac re ordinatum, & statutum in Concilijs Generalibus, signum euidens, quod in origine Pontifices Romani auctoritate propria, & immediate a Christo accepta modum statuerunt eligendi Pontificem.

Respondeo tertio, eligere Pontificem Romanum spectare ad Cardinales, ita communiter docetur, quia iura Pontificia ita disposuere ; & quidem conuenientissime potius Cardinalibus, quam Concilijs haec Prouincia demandata est a Romanis Pontificibus, quia in Ecclesia Dei oportet, quod detur aliqua regula, & Iudex, ad quem spectet iudicare de electione Summi Pontificis, an scilicet fuerit rite, & valide facta, maxime dubio exorto, aut schismate, hoc enim postulat ratio recti regiminis, & Reipublicae bene ordinatae, regula autem haec, & Iudex oportet, quod sit superior electoribus, superioris enim est regulare, & iudicare, Concilium autem non est supra se ipsum, cum tamen sit supra Cardinales, unde conuenientissime electio Papae Cardinalibus commissa est, non Concilio, huius enim, & non eorum munus est iudicare de electione Pontificis, quando opus sit, & occasione se offerente. Rursus dici potest ita dispositum fuisse, quia cum Papa sit Episcopus Romanus, eius electio videtur pertinere ad Clerum Romanum, hoc est ad praecipuas personas eiusdem Cleri, quales sunt Cardinales. Fuit autem haec Provincia Cardinalibus demandata tempore Gregorii VII. & Urbani, ut patet ex cap. In nomine Domini dist. 23. & Clementina, *Ne Romani. tit. de electione*. Ubi initio Ecclesiae electio Summi Pontificis peragebatur a Clero Romano, & ab Episcopis, qui Romae erant, uti colligitur ex Cypriano lib. 4. Epist. 2. ubi agit de electione Cornelii, & Euseb. lib. 6. hist. cap. 21. expectabatur autem in hac electione populi consensus, non ut suffragium electionis, sed ut testimonium vitae, & morum Pontificis electi, de quo agit Cypr. lib. 1. Epist. 4., & lib. 2. Epist. 5. Coepit etiam expectari consensus Imperatorum, adeo ut non censeretur firma electio, donec Imperator consentiret, quod Privilegium quandoque fuit per tyrannidem usurpatum, ut ab Henrico V. tempore Paschalis II. quandoque falso confictum, ut de quodam Othone refertur cap. in synod. dist.63. interdum vero datum a Summis Pontificibus, ut de Carolo Magno, & Pipino habetur cap. Adrianus dist. 63. quod statim Ludovicus eorum successor renunciavit, licet postea alii tentaverint recuperare; & tandem Adrianus II. statuit, ut in electione Pontificis nullus consensus saecularis Principis attenderetur, quin immo & consensus populi propter abusum praetermissus fuit.

**23.** Secundo dubitari potest, an Concilium Generale aliqua hypothesi, aut casu extraordinario possit sibi assumere ius eligendi Papam. Tres autem hypotheses concipi possunt. Primo, si de electoribus Papae nihil a Romanis Pontificibus esset statutum. Secundo, si Cardinales omnes, Sede vacante, & ante electionem novi Pontificis, aut e vita decederent, aut omnes, & singuli a tyrannica saeculari Principum potestate vel carceribus detinerentur ad longum tempus, vel alia via violenter impedirentur, adeo ut simul eodem loco uniri, & congregari non possent; aut tandem occurrente schismate in Ecclesia Dei circa legitimum Papam, uti videtur contigisse in Concilio Constantiensi, ubi tres Antipapae fuere depositi, & Martinus V. electus ab eodem Concilio, ut plures Doctores supponunt cum Suare hic disp. 10. sect. 4. num. 17. ubi concludit, *& hoc factum esse in Concilio Constantiensi notissimum est*.

Respondeo Concilium Generale nunquam sibi assumpsisse ius eligendi Papam, unde probabile est non posse Provinciam hanc sibi assumere, eamque de iure convenire Clero Romano, ni aliter a Pontificibus Romanis Decretum fit. Ita cum Caietano loc.cit. docent frequenter Thomistae; Tuscus t. 5. Verbo electio Papae conclus. 57. Albanus de Cardinalibus q. 35. Azor.p. 2. lib. 4. cap. 3. q.11. alijsque tamen cum Suarez adversantibus.

Ratio desumitur ab eo, quod Concilium etiam in casibus extraordinarijs nunquam Provinciam hanc sibi assumpsit, quod plane praestitisset ad incommoda evitanda, si in ijs hoc ius ei datum esset; assumptum autem suadetur ex pluribus casibus, qui de facto in Ecclesia evenerunt saeculis anteactis, sic circa annum Christi 185. mortuo Celestino IV. potius ostenso, quam dato, eo quod in Papatu federit tantum per octo dies, Faedericus Imperator Cardinales omnes in carceribus detinuit per viginti menses, & unum, quo tempore vacavit Sedes, nec tamen tunc Concilium Papam elegit, sed expectatum est tempus, quo Cardinales fuerunt libertati restituti; item congregato Concilio Lateranensi sub Iulio II. eoque durante, Iulius mortuus est, & tamen Concilium hoc Provinciam hanc eligendi Papam non assumpsit, sed electionem successoris reliquit Cardinalibus; item Concilium Constantiense in re Papam non elegit, sed tantum Cardinalibus electoribus, alias personis ex causis gravissimis, de consensu eorumdem Cardinalium adiunxit, ijsque facultatem dedit Papam eligendi simul cum Cardinalibus, & rem ita se habuisse manifesto habetur in actibus eiusdem Concilij, ubi sess. 41. legitur Decretum insertum, cuius titulus *Decretum de electoribus Romani Pontificis pro hac vice*. Et Decretum hoc est huius tenoris, videlicet: *Sacrosancta generalis Synodus Constantiensis, exequendo eiusdem Synodi Ordinationem... adiunxit Reverendissimis in Christo Patribus Sanctae Romanae Ecclesiae Cardinalibus, ex eorum voluntate, & consensu expressis venerabiles Ioannem Patriarcam Constantinopolitanum, Ioannem Recensem Germaniae, &c.* successive distincte nominans caeteros adiunctos, & concludit: *Praefatisque sic (ut praemittitur) electis, & adiunctis eligendi cum ipsis Cardinalibus de eorum voluntate, & consensu expressis Romanum, & Summum Pontificem secundum formam Ordinationis, & Decreti praemissorum tribuit potestatem &c.* Ratio autem, cur Clero potius, seu potioribus Cleri Personis, quam Concilio in casibus extraordinarijs devoluta sit electio Summi Pontificis, est eadem, quam supra tetigimus, quia scilicet in Ecclesia Dei sit Iudex, qui ubi, & quando opus est, iudicet de legitimitate electionis factae, eique supercilium imponat, declarando eius validitarem, aut invaliditatem.

**24.** Ad primam hypothesim dicendum quod si nihil a Romanis Pontificibus statutum esset circa personas electrices Papae, tunc electio spectaret ad Clerum Romanum, seu digniores personas eiusdem Cleri, hi autem sunt Canonici Basilicae Lateranensis, quae prima est Urbis, & Orbis, ad hos enim, ni aliter dispositum fuerit a Romanis Pontificibus, spectat de iure Episcopum eligere Ecclesiae Lateranensis, cui Papatus est annexus, unde non oportet Concilium in hoc casu congregare ad effectum eligendi Papam; cum, ut ait Caietanus in *Apolog. cap. 22*. in qualibet Ecclesia, deficiente Episcopo, vel Superiore, electio spectat ad Clerum, quasi naturali iure, quando aliter a Superiori potestate dispositum non est, sicuti ad Principes Reipublicae attinet Principis electio, quando deest successor; Papa autem de iure Divino est Episcopus Romanus, unde ad Clerum Romanum spectat electio. Nec tenet, quod ait Suarez, ex hoc potius deduci spectare electionem Papae in eo casu ad Concilium, quam ad Clerum Romanum, cum enim Papa eligitur, primo, & per se eligitur Caput totius Ecclesiae, haecque ratio potius inspicitur, quam ratio Pontificis Romani, cui Papatus est annexus, & ideo magis ex ea parte pensandum est, ad quos pertineat electio; Ecclesia autem universalis respicit, tanquam Clerum suum, Principes Ecclesiasticos, hoc est Episcopos, propterea ad hos electio spectaret, si de hoc a Romanis Pontificibus nihil statutum esset. Non, inquam, quia ratio posita hanc instantiam praevenit, & soluit, oportet enim in Ecclesia Dei distinguere electores Papae ab Iudice, ad quem spectat iudicare de ipsa electione, & quae se habet, ut regula animata, & visibilis electorum, unde admisso, quod Episcopi se habeant, ut Clerus, respectu Ecclesiae universalis, & supremi eius Capitis, tamen ad eos de iure electio non spectat, quia ad eos spectat ratio Iudicis, & nemo in foro contensioso iudicat seipsum; & ex dictis colligi potest quid dicendum ad ceteras hypotheses, quae supra adducuntur.

**25.** Ex his deducitur quanta convenientia, & aequitate potestas eligendi Papam fuerit Cardinalibus concessa, & invariabiliter conservata tot saeculorum decursu, Papam enim eligere iure, quasi naturali per se, & ni aliter dispositum fuerit, spectat ad Clerum Romanum, hoc est, ad praecipuas personas eiusdem Cleri, huiusmodi autem sunt Cardinales; quem quidem ritum, & usum mutari posse a Papa tenendum est cum Caietano, & Suarez, contra Paludanum, aliosque, est enim eadem potestas hodie, ac antea in Papa; sed antea, & antiquitus mutavit modum electionis, ut supra dictum est; ergo etiam nunc potest mutare. Tum quia hic modus non est iuris Divini, sed positivi. Tum idem Paludanus docet modum hunc alterari posse a Concilio, Sede vacante; ergo multo magis ab ipso Papa, cum sit maioris auctoritatis, quinimmo censeo Concilium, cum sit inferioris auctoritatis ad Papam, non posse per se, Sede vacante, alterare modum a Papa dispositum; posse tamen in casibus extraordinariis, in quibus nulla invenitur dispositio Pontificia, per quam provisum fuerit, uti, si Cardinales inter se divisi, & Schismatici ita suo iure abuterentur, ut convenire non possent in electione; in hoc enim casu Concilium, cum, Sede vacante, sit prima auctoritas in Ecclesia Dei, potest modum hunc alterare, adhibito tamen Cardinalium consensu, ratione iuris electionis acquisiti ex dispositionibus Pontificum Romanorum, quibus obsequium, & reverentia debetur, etiam a Concilio, & ita factum esse in Constanciensi supra notatum est. Et certum est Potestatem hanc conferri non posse, nisi Personis Ecclesiasticis, privative ad laicos, ut cap. 56. notat Azorius, unde antiquitus nunquam electio Romanorum Pontificum facta est a Laicis, sed Imperator electionem factam approbabat modo, quo supra, & Populus quandoque approbavit, quandoque vero nominavit, nunquam tamen elegit; agitur enim de re omnino spirituali, & esset in evidens Ecclesiae incommodum, & detrimentum, si potestas, a Christo Domino Papae concessa ad deputandos electores Papae, se extenderet ad auctoritatem deputandi laicos.

**26.** Tertio dubitari potest, an Papa possit successorem sibi eligere.

Ratio dubitandi est, quia Papae, secundum dicta, data est a Christo Domino potestas eligendi electores Papae, & praescribendi modum electionis, unde videtur potestatem hanc se extendere ad deputandum se ipsum, seu posse immediate uti ea potestate, & successorem sibi eligere; & eo dato, non satis constat in hoc prohibitio iuris Divini.

Respondeo Papam non posse sibi eligere successorem; ita frequentius Theologi cum Caietano, adversantibus quibusdam cum Victoria relect. 2. de Potest. Papae q. 2. n. 2. & 3. nec non Suarez lib. cit. num. 16. limitante in casu raro, & urgente aperta Ecclesiae utilitate.

Probatur hoc ex facto Bonifacii II. apud Baronium tom. 7. ad annum Christi 571. hic enim, cum tentasset eligere Vigilium Diaconum in successorem suum, postea in se reversus, & paenitentia ductus reum se confessus est, & Decretum a se firmatum tradidit igni comburendum coram omnibus Sacerdotibus, Clero, & Senatu, unde ait Baronius, *sed quam Deo displicuerit illud, manifestum est, cum ad aliorum exemplum eundem Bonifacium cito ab hac vita substraxerit*; Ex quo deducitur potestatem hanc non fuisse a Christo Papae concessam, hac enim concessa, nulla fuisset Bonifacio ratio paenitendi; quod pariter comprobat antiquissima Ecclesiae traditio, nunquam enim in Ecclesia sedit Papa electus a praedecessore, cum tamen tot saeculorum decursu evenerint in Ecclesia Dei & schismata, & persecutiones gravissimae, quibus videbatur esse in evidentem Ecclesiae utilitatem hoc praestare; unde dicendum est Potestatem Papae a Christo collatam praescribendi modum huic electionis esse cum limitatione, & moderamine servato, in aedificationem scilicet, non in destructionem, aut detrimentum Ecclesiae, esset autem in perniciem eiusdem modus hic electionis ob innumera inconvenienda, quorum unum esset periculum traducendi Papatum in successionem ex nimio affectu ad carnem & sanguinem.

**27.** Praeterea, suaderi potest, quia potestas data de facto a Christo Ecclesiae eligendi Papam, est potestas electiva Papae, & non electiva pro Papa alterius dignitatis Papae inferioris, & dato, quod Papa Papam possit eligere immediate, plane non posset, nisi potestatem hanc exercere: at qui non posset eligere, nisi Papam inferioris dignitatis ad verum Papam; ergo verum Papam non potest eligere; minor probatur, nam Papa electus vel Papa esset, vivente Papa eligente, vel Papa esset quo ad ius successionis, sicuti Rex Romanorum est Imperator, non actu, sed quo ad ius successionis post mortem Imperatoris; sed quodlibet dicatur, est Papa inferioris dignitatis ad verum Papam; ergo de facto, ea attenta potestate collata a Christo Domino, nequit Papa eligere verum Papam; minor suadetur, & inquantum ad primam partem satis constat, est enim maior dignitas unus Papa vivens, quam duplex, sibi enim dignitatem Papatus dividerent, & auctoritatem, ultra quam quod, nunquam Deus de facto potestatem hanc eligendi duos Papas simul viventes dedit Ecclesiae, & hoc esset in detrimentum Ecclesiae ob schismata, & incomoda manifesta; in quantum vero ad secundam partem, quia Papa solum quo ad ius successionis est dignitate minor Papa vivente, sicuti Rex Romanorum est dignitate minor Imperatore; & in re non est Vicarius Christi, sed Vicarius Papae, licet sit etiam Christi, sed tantum in iure succedendi: Christus autem Ecclesiae suae dedit quidem potestatem eligendi Papam, at potestatem non dedit eligendi pro Papa dignitatem Papa inferiorem; itaque, Papa eligens Papam successorem, uteretur potestate a Christo Domino nequaquam collata, unde Papa non potest Papam eligere; & in hoc consistit efficacia fundamenti, quod assumit Caietanus, docens hoc repugnare, quia actio electiva Papae supponit carentiam Papae, ne duo Pontifices simul dentur; quam quidem rationem reicit Suarez; sed sub hac formalizatione concepta recte concludit, & eludit, quae contra eam Suarez, & alij Doctores adducunt, sicut, & paritates, quae ex alijs gradibus adduci possunt, qui cum iure successionis conferri possunt; & si aliqui Episcopi potestatem habuerunt eligendi successorem, uti de Bonifacio Archiepiscopo Mogontino refertur a Caranza in sum. Concil. hoc certo non fuit ex Potestate Ordinaria, sed ex extraordinaria a Romano Pontifice collata; quae quidem auctoritas extraordinaria in Papa vivente in ordine ad eligendum successorem suum, tanquam a Christo collata, non constat, nec potest in re tam gravi prudenter supponi, stante consuetudine contraria, & motivis iam adductis, & per haec ad rationem dubitandi.

**28.** Dices, de facto D. Petrus elegit successorem suum, Clementem scilicet, uti habetur in Epist. Clementis ad Iacobum fratrem Domini. Et Leo II. in cap. Si Petrus 8. q. 1. quod & varij Doctores affirmant; ergo quod fecit Petrus, poterunt, & Petri successores. Sed contra, transeo, antecedens, de quo est magnum dissidium inter Doctores, & certo gravissimos, quorum aliqui affirmant, aliqui negant, contendentes cum Bellarmino de Script. Eccl. & Baronio ad annum Christi 69. Epistolam illam Clementis apocripham esse; alij inter affirmantes sentiunt, mortuo Petro, Clementem iuri suo renunciasse, & Linum electum; quod quid sit de hoc; non tenet illatio a Petro ad Petri successorem quo ad hoc, Petrus enim hoc non praestitit de facultate ordinaria, sed extraordinaria, & ex speciali Christi statuto, habetur enim in Epistola Clementis: Hoc enim fieri statutum, est mihi, in quo speciale Christi statutum innuitur; quod cum extraordinarium sit, extendi non debet ad successores.

Caeterum, quando etiam in re haec auctoritas, quae a nobis in Romano Pontifice negatur, in eodem adesset, eam exercere licitum non esset; agitur enim de re gravissima, & aeque periculosa inducendi schismata in Ecclesia Dei, ob consuetudinem contrariam, & auctoritatem hanc controversam, & in casu usus praefatae Auctoritatis, eadem orietur controversia in Ecclesia Dei supra validitatem huius electionis.

**29.** Quarto dubitari potest, an quando Papa eligitur, Cardinales electores personam solum designent, & solus Christus immediate conferat dignitatem potestatem, & Papatum.

Respondeo affirmative. Hoc enim intendunt PP., dum pronunciant Romanum Pontificem habere a Christo Domino potestatem; agitur enim de Vicario Christi, & propterea a Christo auctoritatem debet accipere, sicuti Prorex a Rege; & videatur Caietanus opusc. 1. de auctori. Papae cap. 13. & 2. p. Apolog. cap. 20. & notandum, quod licet haec correctio immediate a Christo facta respectu huius designatae personae sit nova, tamen originem habet ex priori concessione facta Petro, tunc enim stabili, & una voluntate (ait Suarez) statuit Christus eam Petro concedere, & simul successoribus suis legitimis, eius loco, ab electoribus rite designatis.

**30.** Quinto dubitari potest an electus in Papam debeat necessario esse de numero Cardinalium; & procedit difficultas in hoc rerum statu, quo dignitas Cardinalatus tanto splendore, & eminentia fulget in Ecclesia Dei, principio ducto a Bonifacio tertio, qui Cardinales, uti Senatores Urbanos, mirifice extulit, adeo ut, quod principio prius oneri fuit, summo tandem honori esse coepit, & temporis decursu inter contentiones Imperatorum, & Populi Romani de Pontifice creando saepius ortas, praerogativam, & ius eligendi Papam consecuti sunt; & Innocentius IV. ad annum Christi 1244. statuit publico Decreto, ut equo deinceps insidentes, rubro uterentur Galero, quo maior adhuc ordini accresceretur maiestas, & argumento manifesto oportere eius ordinis Antistites semper esse paratos, pro Religionis defensione sanguinem effundere, & deinceps Paulus Secundus dedit ijsdem vestem coccineam cucullo insignem; & de origine, & dignitate Cardinalium inter caeteros videatur Turrecremata loc. cit. Itaque in hoc rerum statu quid dicendum sit, colligi non potest, nisi a dispositionibus factis in Ecclesia Dei, haec autem sunt, In cap. oportebat dist. 79. ex Stephano III. in Concilio habito in Basilica Constantiniana, ubi dicitur: *Oportebat, ut haec Sacrosancta Domina nostra Romana Ecclesia, iuxta quod a B. Petro, & eius successoribus institutum est, rite ordinetur; & in Apostolatus culmen, unus de Cardinalibus Presbyteris, aut Diaconis consecretur;* & in c. *Nullus unquam* ex eodem Stephano dist.79. *Nullus unquam Laicorum neq; ex alio ordine praesumat, nisi per distinctos gradus ascendens, Diaconus, aut Presbyter Cardinalis factus fuerit, ad Sacri Pontificatus honorem promoveri,* & in cap. *In Nomine* dist. 23. *Eligatur autem de ipsius Ecclesiae gremio, si reperitur idoneus, vel si de ipsa non invenitur, ex alia assumatur.* Ex quibus deduco Papam deligi debere de numero Cardinalium, si ibi sit idoneus, quae conditio, si non purificetur, tenebit electio alterius non Cardinalis, si a duabus partibus Cardinalium eligatur. Notandum tamen omnem praesumptionem stare pro idoneitate in gremio Cardinalium, ut pote ad eum gradum selecti a Romano Pontifice tanta diligentia, & animadversione; & non eligantur nisi morum, & vitae integritate, nec non aut doctrina, aut agendarum rerum Ecclesiasticarum peritia clari, & de Sacra Republica benemeriti; & notandum cum Diana in sum. quod dignior de caetu Cardinalium, est praeferendus dignissimo extra caetum eorumdem contra Sotum lib.4.de Iust.q.6.art.2. ad 5. hocque ob peritiam, & experimentum in negotijs Ecclesiae Dei peragendis, unde haec idoneitas per se magis attendi debet, utpote magis conducens ad recte exercendum onus tam grave, quam maior illa idoneitas extranei ex alijs Capitibus resultans. Quod si duae partes Cardinalium coram Deo, & pro conscientia adiudicarent in gremio eorumdem idoneum non esse, & aliquis extra gremium eligeretur, electio esset valida, ut tenet Suarez loc. cit. num. 19. Bonacina de electione Papae disp. 1. q. 1. §. unic. num. 19. Azorius to. 2. lib. 4. cap. 5. q. 6.