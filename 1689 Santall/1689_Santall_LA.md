## XII.

*Soluitur obiectio contendens non esse absurdum, quod consensus Ecclesiae requiratur ad hoc, ut definitio Pontificis sit absolute infallibilis.*  

1.\ Obiectio desumitur ex doctrina satis nunc communi inter Theologos, quod scilicet sit de fide *hunc* numero *hominem* v.g. INNOCENTIUM XI. qui modo gubernat Ecclesiam, esse verum Christi Vicarium, & Successorem Petri. Quam doctrinam ego late defendi in selectis Disputationibus de Fide, quas dictavi Salmanticae anno 1684. eamque disputationem ad finem huius tractatus adjiciam, tanquam coronidem huius operis de infallibilitate Romani Pontificis in definiendo. Aliqui namque Doctores, ut defendant hanc conclusionem, requirunt tanquam conditionem, quod homo ille prius sit communi consensu totius Ecclesiae receptus ut verus Pontifex. Ex primis, si non primus ex Scholasticis Theologicis, qui hoc docuerunt, fuit R. P. Franciscus Suarez, qui disput. 5. de fide sect. 8. num. 12. testatur fuisse suo tempore quaestionem valde controversam, An sit de fide, *hunc Pontificem* esse verum Pontificem; & addit: *Multi sentiunt non esse de fide: sed vix poterunt sustinere certitudinem fidei in rebus definitis a Pontifice, nisi consequenter dicant, non solum Pontificem verum, sed nec etiam reputatum ab Ecclesia posse errare definiendo, quod censet Bellarminus*. *Ego tamen fere ante triginta annos, hoc est, anno 1584. docui Romae, esse de fide, hunc Pontificem esse verum Pontificem, postquam sufficienti consensu totius Ecclesiae receptus est, & ita approbatus ut omnes illi obedire teneantur, etiam in definitionibus fidei; quia haec obligatio necessario supponit illam certam fidem, & illa veritas particularis est sufficienter contenta in universali dogmate, quod Successor Petri est verus Pontifex, & tunc sufficienter applicatur, & fidelibus proponitur. Quam sententiam postea nostri vel publicis disputationibus, vel typis etiam nonnulli mandarunt*. Haec ibi P. Suarez, qui postea disput.10. sect.5.num.2. postquam aliorum Theologorum sententias retulit, subiungit: *de fide esse hunc hominem, qui communi Ecclesiae consensione acceptus est ut caput Ecclesiae, cui ipsa tenetur obedire, esse verum Ecclesiae Pontificem, & Petri Successorem*.  

2.\ Hinc videtur validum confici argumentum ad probandum, sine absurdo dici posse, quod requiratur Ecclesiae consensus, ad hoc ut definitio Pontificis sit absolute infallibilis, & rem faciat de fide certam, sicut requiritur pacifica acceptatio huius nunc hominis electi in Papam, ut sit de fide certum, illum esse verum Christi Vicarium, & legitimum Petri Successorem; & non sufficit illum fuisse reuera legitime electum.  

3.\ Respondeo tamen disparem esse rationem. Nam acceptatio pacifica huius hominis in Papam, non est necessaria ut hic num. homo sit verus Papa, sed est applicatio necessaria, ut omnibus certo constet, eius electionem fuisse legitimam. Si enim independenter ab acceptatione pacifica omnibus sufficienter constaret certo, eius electionem fuisse rite & canonice factam, independenter ab acceptatione pacifica tenerentur omnes credere, hunc num. hominem esse verum Papam.

> Ut enim explicat P. Suarez disp. illa 10. sect. 5. num. 6. cum Christus revelavit Petrum esse caput Ecclesiae, pariter revelavit generaliter de omnibus eius Successoribus, solumque deest, inquit Suarez, sufficiens propositio huius vel illius contenti sub illa revelatione: talis vero propositio habetur per universalem testificationem, & approbationem Ecclesiae. Quod plane explicatur & confirmatur a simili casu: nunquam enim videtur Deus revelasse Episcopum Romanum esse potius Pontificem Summum, quam Alexandrinum, quia nunquam hoc expressit Deus, sed in confuso tantum dixit, quando revelavit Petro dignitatem & successionem, quia talis revelatio sese ostendit, & cadit in eos Episcopos, vel in eorum Episcopatum, in quo Petro succeditur, postquam illa successio sufficienter est Ecclesiae proposita per traditionem, vel universalem consensionem. Quando vero intelligendum sit dari sufficientem propositionem, ita ut omnes obliget, quibusdam videtur tunc dari, cum rite, & vere electus, atque adeo verus Pontifex proponitur: & hoc quidem sufficiens est, ut ex praecepto obedientiae, & charitatis tenemur tali Pontifici obedire, atque ut non possit quispiam iure ab illo disiungi sine schismate; attamen loquendo, ut re ipsa loquimur, de assensione per fidem, fortasse non erit sufficiens propositio, donec moraliter constet, illum esse acceptatum a tota Ecclesia, & pacifice possidere suum primatum, atque adeo posse obligare omnes fideles ad credendum quidquid definierit: tunc enim certissime credendum est, non posse accidere errorem in universali Ecclesia in re adeo gravi, qualis esset deceptio in ipsa viva regula fidei credenda, nam is error aequipararetur errori in fide. Si enim regula posset esse falsa, etiam regulatum; atque si intolerabilis error esset in Ecclesia, quando tota crederet librum aliquem esse canonicum, qui vere non esset, cum tamen ille sit quaedam regula fidei inanimata, multo intolerabilius esset errare in viva regula; quin potius, si circa hanc posset semel dari error in universali Ecclesia, nunquam esset verum, illam habere certam, & infallibilem regulam vivam fidei sibi loquentem Christi nomine.

4.\ Itaque eximius Doctor non quidem firmiter, sed dubitanter, & cum formidine (ut indicat particula *fortasse*) censet, necessariam esse pacificam acceptationem Pontificis, ad hoc ut sit de fide hunc num. hominem esse legitimum Petri Successorem, & verum Christi Vicarium, & ut omnes teneantur fide divina credere, quae ab illo in materia fidei & morum determinantur, & definiuntur; quia illa acceptatio videtur necessaria, ut constet authentice de legitimitate electionis; quia quousque non fuerit pacifice acceptatus, non videtur sufficienter constare de legitimitate electionis: siquidem quamdiu pars aliqua orbis, seu aliqui Reges Catholici renuunt illum agnoscere pro legitimo Pontifice, datur aliqua ratio dubitandi, an electio eius fuerit legitima & Canonica; quia non potest praesumi tam ingens piaculum de Principibus Catholicis, quod scilicet nolint recipere pro legitimo Pontifice illum hominem, quem constat esse rite & legitime electum. Quare si independenter ab acceptatione esset moraliter omnino certum, electionem fuisse rite & legitime factam, independenter ab acceptatione esset obligatio credendi illum esse verum Pontificem. Nam in Concilio Constantiense in Bulla Martini V. disponitur, *ut ab haereticis, qui Ecclesiae Catholicae volunt reconciliari, primum omnium exigatur, an credant, Papam canonice electum, qui pro tempore fuerit (eius nomine expresso) esse Successorem Petri, & habere supremam auctoritatem in Ecclesia Dei*. Est ergo hoc, ut Concilium cum Pontifice, vel Pontifex cum Concilio supponit, de fide credendum, ut recte notat P. Suarez *ex disp.10. sect.5. num. 2. quaecunque enim propter certitudinem fidei proponuntur vel credenda a Pontificibus*, inquit ille. Ergo omnis ille, cui certo constiterit, hunc hominem v.g. INNOCENTIUM XI. fuisse canonice electum, tenetur credere eum esse Successorem Petri, & habere supremam auctoritatem in Ecclesia Dei.

5.\ Ergo si quis pro priori ad pacificam acceptationem faciendam a nationibus, & a regnis, certus moraliter fuerit, hunc hominem fuisse canonice electum in Papam, tenetur credere illum esse Successorem Petri, & habere supremam auctoritatem in Ecclesia Dei. Sic Eminentissimi Cardinales, qui faciunt electionem, quando certi sunt, talem virum fuisse canonice electum, tenentur credere esse Successorem Petri, quin necesse sit expectare, an pacifice recipiatur, nec ne: Deus enim valorem electionis non alligavit acceptationi faciendae a Regibus & Nationibus. Ratio est, quia hoc ipso, quod propositio universalis sit revelata, potest quis credere fide divina individuum contentum sub illa, per hoc precise quod certus sit, individuum illud contineri sub illa universali. Sic homo Christianus, qui fide divina credit hanc universalem, *Omnis infans rite baptizatus est in gratia*, potest credere fide divina, esse in gratia infantem, quem ipse baptizavit, siquidem potest esse certus, se applicuisse veram materiam baptismi sub forma a Christo instituta, & cum intentione verum Baptismum administrandi. Ergo cum haec universalis sit revelata, *Omnis homo rite electus in Summum Pontificem, est Petri Successor, & verus Christi Vicarius*: quicumque certus est INNOCENTIUM XI. fuisse rite electum, certus est INNOCENTIUM contineri formaliter sub illa universali, ac proinde potest ac debet credere, INNOCENTIUM esse Successorem Petri, ac verum Christi Vicarium.

6.\ Quia vero hanc certitudinem habere non possunt, qui non interfuerunt electioni, nisi quatenus sciunt Pontificem pacifice fuisse adoratum & acceptatum, ideo dicit P. Suarez, forsan requiri hanc acceptationem, ut sit de fide, hunc num. hominem esse Pontificem, id est, ut ita sit de fide, ut omnes teneantur hoc credere: atque adeo illa acceptatio pacifica requiritur per modum applicationis, vi cuius sufficienter toti Ecclesiae innotescat, hunc numero hominem fuisse rite electum. Acceptatio autem haec, quae per modum applicationis desideratur, non est acceptatio petenda a communitate omnium fidelium, seu a singulis fidelibus, nec a communitate omnium Episcoporum, seu a singulis Episcopis: absurdissimum enim foret dicere, quod nemo possit credere hunc numero hominem esse verum Pontificem, nisi certus sit, eius electionem acceptatam fuisse a singulis fidelibus, vel saltem a singulis Episcopis. Sed pro his, qui sunt Romae, satis est, quod videant Papam electum pacifice adorari a Collegio Cardinalium, quod in ordine ad eligendum Pontificem repraesentat Ecclesiam, & nomine Ecclesiae facit electionem; & quod videant non opponi exceptionem, quae possit dubitationem ingerere de validitate electionis. Pro his vero, qui sunt extra Romam, vel extra Italiam, satis est, quod notitia certa de electione & adoratione pacifica facta in persona huius numero hominis perveniat ad ipsos, & quod sciant, nullam adduci rationem, quae possit dubitationem prudentem causare de legitimitate electionis.

7.\ Hinc autem non potest argui, quod similiter consensus Ecclesiae sit necessarius, ad hoc ut definitio Pontificis sit infallibilis; quia independenter a consensu Ecclesiae nobis certo constat, Romanum Pontificem esse Vicarium Christi, & ut talem determinasse controversiam fidei & morum; & aliunde nobis ex Scripturis, Patribus, & Conciliis certo constat, definitionem ab ipso provenientem esse infallibilem regulam fidei; ac proinde ille consensus Ecclesiae nec est necessarius, ut detur infallibilitas in definitione, neque ut nos certificemur quod Papa definierit: sicut acceptatio pacifica huius hominis pro Papa, communiter censetur necessaria, ut Orbis Christianus certificetur de eo, quod electio eius fuerit legitime facta, quamvis nullo pacto ingrediatur ad constituendum valorem electionis.