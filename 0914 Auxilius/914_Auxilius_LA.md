## INUECTIUA IN ROMAM PRO FORMOSO PAPA.

. . . . . . . . . . . . . . . (*de uerbis libri*) 

*prophecie huius auferet deus partem eius de libro uitę et de ciuitate sancta et de his* *que scripta sunt in libro isto.*[^1] Igitur quia didicimus in sancta Romana ecclesia, que est mater omnium ecclesiarum *non habens maculam aut rugam,*[^2] aut talia huiusmodi, nuper aliquid noui et ante haec tempora inuisi et inauditi accidisse, quod flendo magis quam disputando consentimus et nimio terrore tabescimus. Contriti namque et contristati ac uehementi stupore detenti silere potius optaremus quam loqui. *Sed conceptum sermonem tenere quis possit?*[^3] Tortuosus ille, proh dolor, et seuissimus anguis, qui primos protoplastos callida decepcione fraudis ab amenitatis paradisi gaudiis expulit, iam sybilans colla trisulcis linguis erigit et Romanam ecclesiam sui liuore ueneni turbare non desinit. Sed diuina domini et saluatoris nostri Iesu Christi dextera Lerneum colubrum in Archadie paludibus latitantem, cui absciso uno tria subrescebant capita deifice conteret; et qui beatum Petrum per undas siccis ambulare fecit,[^4] plantis, ecclesiam suam inmensis undique pelagi fluctibus agitatam portum salutis attingere faciet; Iordaneque transmisso, a bruta Gericho ad eterna celestis Ierusalem gaudia feliciter ingredi permittet. Mirum tamen et ualde mirandum est, cum omnes ecclesię tam cismarinę quam transmarinę in proprio statu permaneant, sola Romana ecclesia procellosis a fluctibus nauitas suos mortis proximos redundat.

Ad propositum itaque redeamus et scandala, quibus Roma autrice pusilli et magni scandalizantur, lugendo potius quam sermones exprimendo dinumeremus. Leges siquidem mundanę et canonicę, scita quoque barbarica sanciunt et omnimodis determinant, ut uiolatores sepulchrorum inter infames habeantur, ita ut clerici canonicis regulis subiciantur, laici uero uoce perdita inter reprobos habeantur et penitencię triennio deputentur. Heu! heu! heu! *Quomodo*[^5] *sedet sola ciuitas plena populo; facta est quasi uidua domina gencium: prouinciarum princeps facta est sub tributo.* O Roma, conditores tuos Romulum et Remum, quos unus uterus gessit, tua menia, ut simul regnarent, non receperunt, sed fratricidio tabefacta neci unum tradidisti, alterum quirinali gladio capitales tibi leges impertiendo uoluens . . . . . . . . . . . imo tocius orbis hominibus dominos Petrum et Paulum, apostolorum principes, unum crucifixisti, alterum gladio inter omicidas capite truncasti. Nam, ut quidam sapiens dixit:[^6]

*Nam nisi te Petri meritum Paulique foueret,*
*Tempore iam longo, Roma, misella fores.*

Hęccine est retribucio, quam audiuimus a te? nec uisu nec dictu affabilis ulli umquam dicta fuisti.

Nuper itaque a fratribus audiuimus et in synodo collocatum percepimus patronum tuum Formosum papam in tuo ab ipsis cunabulis educatum gremio ab episcopis cleroque et populo ad percipiendum apostolicę sublimitatis culmen electum et ab huiusmodi officialibus pontificibus in sacrata sede inthronizatum in subterraneo specu post huius uitę terminum quietem habere non licuisse exanimatum. Nam eius cadauer iamque per nouem menses sepultum per pedes de sepulchro extraxisti et quasi Saul per Samuelem eum ab inferis reuocans consuluisti et in synodum sedere fecisti. Credimus, si ut spiritus Samuelis loqueretur, forsitan diceret tibi:[^7] *Cras tu et filii tui mecum eritis.* Sed quamuis ille non fuerit locutus, tu tamen et filii tui descendetis ad inferos, ille autem ab angelis susceptus iam pridem migrauit ad superos. O facinus inauditum! o scelus inuisum! o sacrilegium intemptatum! quem ab infancia lacte nutristi, cibo solido pauisti, litteris inbuisti et per ecclesiasticos gradus ad culmen pontificale dignis eius moribus promerentibus aduectum elegisti atque ad paganissimam predicandam gentem misisti, remeantem quoque gaudio suscepisti et susceptum malo tuo, quod non debuisti, exulem procul a patria proiecisti. Sed ad tempus receptus et in pristinum gradum, a quo destitutus (nescimus zelo an noxa fuerit) restitutus, Christi, quam debuerat, milicia est functus. Stephano quoque papa, Adriani filio, quem idem Formosus consecrauerat, uiam[^8] *uniuersę terrę ingresso*, adunati sunt episcopi, proceresque tui, clerici quoque et populus cunctaque uulgi manus, et uenerunt in sedem Portuensem infra urbem sitam, cui Formosus preerat, papam eum summumque pontificem adclamantes. Quo renuente et contradicente et ad altare se conplicante per uim eum cum palla, qua altare opertum erat, exinde abstraxerunt et abstractum cum laudibus et choris in sede beati Petri apostolorum principis intronizauerunt. Qui in apostolica sede positus multa tibi bona contulit, ecclesias reedificauit, exstruxit, edificauit, compsit et ornauit, consecraciones fecit, diaconos et presbiteros atque pontifices, ex quibus postmodum summa sancta sedes apostolica infulata fuit, consecrauit, clerum et populum tuum miro moderamine gubernauit et imperatorem Landbertum imperiali diademato redimiuit. Consensisti, o Roma, eleccioni Formosi? aut ai aut nega. Sed negare non potes, quia huius rei testis uniuersus est mundus. Misisti ad sedem Portuensem, quę secunda infra muros tuos ab apostolica est sedes, petens Formosum, ut ab ea migraret et tibi antistaret. Quem obstantem et nequaquam inuitatui tuo adquiescentem ui ab altaris crepidine, ut iam dictum est, receptum et euulsum cum nexillo canticisque et imnis preconiisque et laudibus in sublimissima apostolicę sedis arce intronizasti fauisti adorasti iurasti, cuique benedixit benedixisti et cui maledixit maledixisti.

Et, o Roma, ultra quid addes? Transcurso itaque huius uitę termino appositus est ad patres suos[^9] caroque terrę puluisque pulueri sociatus, spiritus, ut credimus, ductus et prouectus est ad astra. Sed tn, o Roma, futurum et tremendum iudicii diem preuenire conata, orribili congregata synodo iam post nouem menses marcidum et poene in puluere redactum de sepulchro extraxisti et, quem uiuum quondam tremebas, mortuum iudicio iudicabas. Si Romanus pontifex uiuus a nemine iudicatur, mortuus a quoquam iudicabitur? Si interrogabatur, quid respondebat? Si responderet, omnis illa orrenda congregatio timore perterrita ab inuicem separata a loco discederet et unus post unum exiret; diceretque ei dominus: Formose, quis te condempnauit? Et ille: Nemo, domine. Et dominus ad illum: Nec ego te condemnabo. Si adesset ille mirabilis manu fortis rex et psalmographus Dauid citharizaret et diceret:[^10] 

*Numquid mortuis facies mirabilia; aut medici suscitabunt et confitebuntur tibi? Numquid narrabit aliquis in sepulchro misericordiam tuam in perdicionem? Numquid cognoscentur in tenebris mirabilia tua et iusticia tua in terra obliuionis?* sicque forsitan citharizando spiritus Formosi accederet. Tamen posthabita, ut uidemus, omnium scripturarum et antiquorum patrum reuerencia detumulasti humum deponere . . . . . . manum abscidisti in Tiberique proiecisti. Exclamemus igitur cum Ioel, propheta[^11] et dicamus: *Audite senes et auribus percipite, omnes habitatores terre, si factum est in diebus uestris istud aut in diebus patrum uestrorum. Super hoc filiis uestris narrate et filii uestri filiis suis et filii eorum generacioni alteri.* Et item:[^12] *Accingite uos et plangite uos et plangite sacerdotes; ululate, ministri altaris; ingredimini, cubate in saccis, ministri dei mei, quoniam interiit de domo uestri sacrificium et oblatio.*

Dicat forsitan: Formosus uixit excomunicatus expoliatus, usurpator et inuasor fuit; consecraciones, quas fecit, irritae sunt et nihil habuit, nil dedit. Et nos ad hęc. Viuo ergo, dicit dominus,[^13] *non erit prouerbium hoc ultra in Israhel.* Numquid rex et obtimates eius cum procinctu bellico perduxerunt Formosum Romam et absque consensu episcoporum, senatus quoque et populi Romani infulatum in tribunali constituerunt? Absit. Principes falanges et satraphe tui, uulgus et scole tue, a maximo usque ad minimum eum elegerunt, acclamauerunt, laudauerunt et adorauerunt et episcopi cum sacro Lateranensi ordine eum intronizauerunt. Mundus totus eius celebre nomen recoluit; sacerdotalis ordo festiuis et cotidianis missarum sollemniis in catalogo secretalis eulogii laudibusque publicis per uniuersum terrarum orbem eius nomen expressit. Quomodo ergo extinguere uultis nomen Formosi et quod per tripertita orbis resoluit? et a solis ortu usque ad terre limitem omnibus intonuit? Stat nomen Petri apostolorum principis? stet etiam uicarii Formosi. Permanet nomen apostolicorum, qui uicem beati Petri tenuerunt? permaneat et Formosi. Viget nomen Nicolai Adriani Marini Iohannis Stephani ceterorumque? uigeat et Formosi.

Dicit eciam: Non licuit ei post depositionem ministrare; et si ministrauit, non licebat de ciuitate in ciuitatem migrare. Discurramus ergo per singula et ea, que iusta possibilia utilia onesta et sanctorum patrum utilitate comprobata esse uidentur, summopere discuciamus. De lesis namque et dampnatis scriptum est in psalmis:[^14] *Numquid qui cadit, non adiciet ut resurgat?* De his uero, qui sedem mutant et de ciuitate in ciuitatem migrant, dominus in euangelio dicit:[^15] *Si uos persecuti fuerint in una ciuitate, fugite in aliam.* Discrecio namque est inter causam necessitatis et utilitatis et inter ambitum auaricie et presumpcionis proprieque uoluntatis et inuasionis. Similis distancia est inter eum, qui liuore et inuidie neuo et eum, qui noxa aliqua conuictus et heretica labe maculatus, canonicis legibus dampnatur. Vtilitatis namque causa beatus Petrus apostolorum princeps migrauit ab Antiochia et translatus est Romam. Eusebius itaque Pamphili in sexto historie ecclesiastice libro[^16] Alexandrum unius Capadocie ciuitatis episcopum refert, quia, cum uenisset causa oracionis Hierosolimam, tentus sit ab eius ciuibus et in locum Narcissi episcopi sit constitutus ac de cetero omni uita sua ipsi ecclesie presidisse. Si igitur apud ueteres sine ulla differencia de ciuitate ad aliam migrabatur episcopus, dum utilitas euocaret, oportet eciam ipsam regulam huic operi copulari, ut ostendatur, quia mentiti sunt, qui Proclum inthronizare prohibuerunt. Sufficiat ergo ad presens istos memorasse, nam plures exempli causa ad memoriam reducemus.

Interim tamen redeamus ad conloquium urbis Rome, ut per eam cines eius adloquamur. Et quia de Formoso papa ratio constat, sanctorum patrum exempla in medium ducamus; uniuersum enim huius ratiotinationis onus in Formosi causa pendet. Et quia mortui a uiuis non sunt iudicandi .......... per secula luce clarius omnibus ostendamus. Atque in prima fronte cuiusdam Tycinensis episcopi, Ennodii nomine, uiri sanctissimi sentenciam exprimamus:[^17] *Aliorum, inquid, hominum causas deus per hominem designari uoluit, sedis Romane presulem suo sine questione reseruauit iudicio et arbitrio; uoluit enim beati Petri successores tante dignitatis habere priuilegium, ut Romanus pontifex a nemine iudicetur.* Dicas forsitan: *Talis erit in futura dispensacione omnis distribucio.* Non. Vni solum dictum est:[^18] *Tu es Petrus et super hanc petram edificabo ecclesiam meam et porte inferi non preualebunt aduersus eam et tibi dabo claues regni celorum et quodcumque ligaueris usque solutum in celis.* De hac enim ecclesia mihi per prophetam[^19] uidetur esse dictum: *Si hec humiliatur, ad cuius fugietis auxilium aut ubi relinquetis gloriam uestram?* Et hoc de uiuis, de mortuis uero Anastasius papa ita monet:[^20] *Admonente nos beatissimo apostolo, ne quid sit in hoc offendiculum in ecclesia dei quod facere non possumus de his, qui iam transierunt, iudicare conemur.* Ait enim de his, qui de rebus ad solum deum pertinentibus iudicare presumunt:[^21] *si enim uiuimus, domino uiuimus, siue morimur, domino morimur. In hoc enim Christus resurrexit, ut et mortuorum et uiuorum dominetur.* 

Tu autem, quis es, qui iudicas fratrem tuum? *Non ergo amplius inuicem iudicemus, sed hoc iudicate magis, ne ponatis offendiculum fratribus uel scandalum.* Monet igitur apostolus, ne de his nobis presumendo iudicium inferamus, de quibus nemo potest uerius uel melius iudicare quam deus. In hoc sibi quispiam temerarios usurpat ausus et propter hoc pax atque unitas ecclesię dissipatur. Apparet ergo, quod nemo, qui iam migrauit de seculo, iudicio detentus sit humano. Quod si nemo subiectorum exutus carne est iudicandus, quid de summo pontifice, qui nec uiuus reprehendendus erat et in presidio iam mortis somno quiescens a sepulchro euulsus anathematizari putatus est? Etenim Marcellinus papa licet diis sacrificasset, tamen a nemine fuit iudicatus, quia summum pontificem nefas est a quoquam iudicari.[^22] *Non enim potest (ut supra scriptum est) humano condempnari examine, quem deus suo seruauit iudicio.*[^23] Que res adeo uiluit, ut non solum non iudicentur, sed eciam acerba et publica sedicione comprehendantur.[^24]

Veniamus nunc ad ordinationem Formosi pape, a quo fandi est inicium ortum, quoniam nonnulli, sicut in decretis Hilarii pape legitur,[^25] episcopatum non diuinum sed hereditatis putant esse compendium. Hinc est propterea, quod temperantia moderaminis perditur, karitas neglegitur, *tunica illa desuper totum contexta*[^26] scinditur maleque sortita perniciter disrumpitur ac pastor, qui putabatur, in lupum uertitur. Hoc non fecit papa Formosus. Non enim hereditario iure sanctam Romanam ecclesiam tenuit neque eam, ut fertur, ambitus causa inuasit: inpossibile enim uidetur eum tante sublimitatis ecclesiam inuadere potuisse. 

Qua enim turba, qua uiolencia tocius capud orbis ab inermi uilique ac simplici homullulo iam inuadi potuisset: ni enim imperali aut regali uel patriciali aut tirannica potestate fuisset suffultus, tante potestatis apicem inuadere non ualuisset. Vbi ergo, o Roma, tanta tua nobilitas? et antiqua tam inuicta potestas? Iam igitur, ut fertur, si sedem apostolicam preripuit, omne consilium principum tuorum uirtusque procerum et sapiencia obtimatum perniciter obdormiuit. Quid igitur? Numquid eos ligauit? aut uiolentiam episcopis inferens, ut eum sacrarent, exegit? Etenim notum est, quia ab ipsis episcopis sacratus est, a quibus predecessores eius sacrati et ad quos ius pertinebat sacrandi. Quomodo ergo potest dici: Nichil habuit, nichil dedit? Ecce, cum dicatur non habuisse, liquet, qualiter declaratur accepisse; quod acceptum potuit et largiri. Non enim praeter illorum manuum inposicionem et sacracionem ausus fuit apostolicam sedem ascendere tanteque potestatis culmen arripere, immo nec erat possibile.

Numquid Marinus papa dedit quod non habuit? habuit certe et dedit. Quis enim potest dare quod non habet? Cerensis namque episcopus fuit, non unus ex septem, sicut Formosus, sed ex forensibus unus. Vtilitatis tamen causa et necessitatis, non superbia, sed aduocatione et eleccione populi Romani, sicut Formosus, est in sancta et apostolica sede inthronizatus. Quid ergo, o Roma, asseris de Marino? Numquid de illo uis dicere: Nichil habuit, nichil dedit? Enimuero multum habuit, multum dedit. Et iuxta ueritatis uocem:[^27] *Omni* *habenti dabitur et abundabit;* *qui autem non habet, ipsum quod uidetur habere, auferetur ab eo.* Obicis fortasse et dicis: Marinus non fuit episcopus. 

Nonne Iohannes papa eum ordinauit? qui Italiam Germaniam et Galliam peragrauit et ea, que praua et inuia atque aspera erant, correxit erexit et direxit et utrumque Karolum Gallicum et Germanicum augustalibus coronis compsit et redimiuit. Si Iohannis ordinationem et consecrationem, qua per annos ni fallimur .. in sacratissima beati Petri sede pilleatus resplenduit et in sacris ordinibus apostolico fauore choruscauit, irritam facis, similes erunt principes tui Dathan et Abiron eorumque complicibus, qui irritauerunt Moysen et Aaron in castris in sanctum domini ideoque aperta est terra et deglutiuit Dathan et Abiron,[^28] siquidem descenderunt ad inferna uiuentes. Quoniam sicut illi murmurauerunt aduersus dominum et aduersus principes, quos ei constituerat, ita et tu murmuras contra dominum et saluatorem nostrum Iesum Christum, qui cum patre et spiritu sancto unus et uerus deus est et contra apostolos eius, quibus ab eo ligandi atque soluendi in celo et in terra concessa est potestas. Per te, inquid dominus per prophetam,[^29] nomen meum blasphematur in gentibus. Vnde datur intellegi, quia satius et aptius fuisset apud summum arbitrem Formosianam, ut dicitur, presumpcionem sub silentio dissimulando corrigi, quam disrupto karitatis uinculo uniuerso mundo scandalum inferre. O Roma, apoziaris et apostataris atque in dementiam et frenesim raperis: conuertere ad deum et saluaberis. Sic enim ipse per prophetam dicit:[^30] Conuertimini ad me et salui eritis. Sta et contende mecum. Interrogabo te et responde mihi et tu percontare me et redicam tibi.

Dicis itaque, sepedictum papam Formosum non habuisse quod dare potuisset. Habuit certe, habuit: a Marino scilicet, primum episcopo, dehinc summo et uniuersali papa, a quo fuit absolutus et benigne receptus et in pristinum honorem, a quo nequo inuidie fuerat depositus, digne et canonice est reuocatus, non scismaticus neque haereticus, sed uir sanctus et iustus atque catholicus, segregatus a peccatoribus et excelsior celis factus. Quomodo ergo dedit quod non accepit? ¶ Nicolaus consecrauit Formosum ad episcopum sciens eum doctorem egregium et ideo misit eum in Bulgariam ad predicandum. Qui strenue uiam ueritatis normamque fidei et christianę religionis doctrinam gentem olim crudelissimam et paganissimam edocens ad męnia tua cum crucis est triumpho reuersus. Postmodum liuoris coeno ab urbe tua repulsus, deinde, ut dictum est, a Marino papa receptus et restitutus, sic tandem populi acclamatu propter bonorum incrementa morum ad summum pontificatus culmen fauorabiliter est prouectus. Quod si Formosus nichil habuit nichil dedit (quod absurdissimum atque prophanissimum et mente re ipsa captis est dicere), ergo Iohannes, qui Marinum consecrauit, nichil habuit, nichil dedit. Marinus quoque papa, cuius consecracio hactenus intacta permanet, nichil habuit et nichil Stephano diacono Adriani filio a se consecrato dedit, qui postea papa factus est et a iamdicto Formoso in ordine uicis sue apostolicus consecratus est. Si Formosus papa nichil habuit nichil dedit, sicut proceres tui fronte ferrea et adamantina menteque sathanica dicunt: ergo irrita est consecratio Marini, quem Iohannes papa episcopum consecrauit, irrita est consecratio Stephani Adriani filii, quem Marinus ad diaconatum prouexit et postea Formosus tocius eleccione populi in sancta sede apostolica consecrauit. Vis fortasse dicere, o Roma, apponens iniquitatem super iniquitatem,[^31] quod Marinus episcopus non fuerit? Ergo et consecratio Iohannis pape, quam Marino Cerensi episcopo digne aut indigne, ut dicis, imposuit, irrita est. 

Si indigne, Iohannes non sit apostolicus (quod nefas est ad dicendum) nec Marinus episcopus; si uero digne (prout omni mundo recte uisum est), domnus Iohannes sit apostolicus et Marinus episcopus, ac deinceps causa utilitatis et necessitatis uniuersi aduocacione populi in sancta Romana et apostolica ecclesia maneat inthronizatus. Iam si profiteris Marinum episcopum non fuisse, criminaris Iohannem papam (quod deus auertat), qui eum consecrauit, uiolatorem canonum et omnium sacrarum legum preuaricatorem fuisse. Aut dic Marinum, qui a Iohanne sacratus est, fuisse episcopum, ut comprobes Iohannem ueraciter, sicut fuit, extitisse papam; aut si negaueris, totam christianitatem maculando profiteberis Iohannem irruptorem Niceni et omnium conciliorum destructorem fuisse. Insuper et Stephani consecracio et Sergii, quem Stephanus consecrauit ad diaconatum, irrita erit. Et ut liberius dicamus, si ordinem Romane consecracionis discurrendo texamus, tocius sacerdotalis ... seriem, ut asseris, ab ipso Iohannis tempore, qui ante tricennium defunctus est, irritam et euacuatam, quod absit, perspiciamus. Quoniam si Iohannes, qui Marinum episcopum consecrauit, reprobus fuerit, Marinus reprobus erit; et si non fuerit episcopus Marinus, quare in Cerensi sede ordinationes consecrationes baptisteria et populi confirmationes exegit? Igitur si Marinus episcopus non fuit, Stephanus Adriani filius, qui postea apostolicus extitit, diaconus non fuit; quia postquam episcopus non fuit et sacrum episcopalis iuris ministerium usurpando tractauit, ultioni Oza, qui arcam domini indigne tangere presumpsit,[^32] procul dubio subiacuit. Similiter et Stephanus nec diaconus fuit nec apostolicus existere potuit, quia indigne, si ita est, ut asseris, sacri diaconatus ministerium attigit. Si dampnas Marinum, dampna Iohannem, dampna eciam Stephanum Formosum Sergium et omnes quotquot ab ipso Iohanne Marini predecessore in sancta sede apostolica summo pontificali iure sessionem habuerunt. Totus ergo mundus et omnes eius christiane fidei habitatores contra te clament: quia omnes decepisti et ipsa decepta es.

Constantinopolis namque, Sicilia, tota Italia, Gallia, Germania, in quarum spaciis metropolitani, qui subfraganeos episcopales cętus sue consecrationi uindicant, degere uidentur, aduersus te causantur et querelantur, quia nullus metropolitanus consecracionem facere potest, nisi a sede apostolica pallium sumat. A quo ergo Bisancium, quae Constantinopolis uocatur, Rauenna, Forum Iulii, Mediolanum, Hebrudunum, Arelatum, Lugdunum, ciuitas Remorum, Colonia, Magontia cetereque urbes metropolitane nisi ab apostolica potestate pallium sumant? Si ita est, ut prodis, totus poene mundus per annos XXX in ruina positus est, non solum ad dampnationem corporum, uerum eciam, quod deterius est, ad detrimentum animarum. Qui dinumerare potest stellas celi et arenam, que est in litore maris, hic dinumerare poterit animas et corpora eorum, qui absque babtismo et sacri crismatis unccione per tot annorum curricula ad tartara sunt dimersi. Missarum etiam solemnia nisi ab antiquissimis uiris minime sunt celebrata. Quis enim sacros fontes benediceret et sanctum chrisma conficeret aut quis penitentes solueret aut ligaret, cum omnis ordo ecclesiasticus ita ad ima ceciderit, ut, sicut tu ausu nefario et ore temerario delatras, nichil habuerit, nichil dederit?

Igitur iam tempus est, ut ad conceptum, sicut sumus polliciti, redeamus eloquium et quia Formosum papam inuasorem non fuisse declarauimus, ita equę an iniquę depositum restitui posse et de ecclesia ad ecclesiam migrari uoluisse, sancti spiritus infusione dilucidemus. Plurimos enim episcoporum aliis ex ciuitatibus ad alias causa necessitatis atque utilitatis necnon inuitacionis et aduocationis sanctorum utilitate patrum didicimus esse migratos. Quorum primus, ut retulimus, beatissimus apostolorum princeps regnique celestis clauiger fuit et Alexander, prout historie liber ecclesiastice[^33] refert, unius Capadocie ciuitatis episcopus utilitatis ac necessitatis intuitu .... nobiliter extitit. Subsequamur ergo cęteros. Perigenes in Patris est ordinatus episcopus, sed quoniam ciuitatis eius ciues noluerunt eum suscipere, Romane ciuitatis episcopus iussit eum in Corinthum metropolim defuncto eius episcopo inthronizari eique, donec aduixit, ecclesię prefuit. Dositheum Seleucie episcopum Alexander Anthiocenus episcopus in Tharsum Cilicie demigrauit. Reuerentius ab Archis Foenicie in Tyrum migratus est, Iohannes de Gardilia mutatus est in Prochonixo; Palladius ab Helenopoli mutatus est in Asponam, Alexander ab alia Helenopoli in Adrianopoli mutatus est. Gregorius Nazanzenus prius unius ciuitatis Cappadocie fuit episcopus, que Sasima dicebatur, deinde a beato Basilio et aliorum episcoporum consensu Nazianzo. Melecius prius Sebastie ecclesię prefuit et postea Antiochie presul est constitutus. Thoosebius ab Apamia Asię transfertur in Eudoxio-polim, que prius Salambria uocabatur. Policarpus de urbe Antapristena Mysię in Nicopolim Tracie mutatus est. Hierophilus de Trapezopoli Frigie in Antiochiam mutatus est Pisidię, Syluanus a Philippopoli Tracie mutatus est Troadam. Eusebius[^34] quoque de quadam parua ciuitate apostolica auctoritate mutatus est Alexandriam; similiter Felix de ciuitate, qua ordinatus erat, eleccione ciuium propter doctrinam et bonam, quam habebat, uitam communi episcoporum et reliquorum sacerdotum ac populorum consilio translatus est Ephesum. 

Non enim transit de ciuitate ad ciuitatem, qui non suo libitu aut ambitu hoc facit, sed utilitate quadam aut necessitate aliorumque ortatu et consilio pociorum transfertur; nec transfertur de minori ciuitate ad maiorem, qui hoc non ambitu aut propria uoluntate facit, sed aut ui a propria sede pulsus aut necessitate coactus aut utilitate loci aut populi, non superbe sed humiliter ab aliis translatus et intronizatus est. Quia homo uidet in facie, deus autem in corde.[^35] Non ergo mutat sedem qui non mutat mentem.

Sufficiat nunc demum de mutacione et transmigracione sedium satis dixisse: nunc de reconciliacione pontificum, qui iuste aut iniuste dampnati sunt, prout auctoritas docet euidenter, dicam modo. Iohannes Chrisostomus[^36] a duabus synodis ortodoxorum fuit iudicatus, sed iterum ecclesię sue fuit restitutus. Necnon et Marcellus episcopus Ancire Galatie depositus fuit, sed proprium postmodum recepit episcopatum. Asclipius item iudicatus a synodo ecclesiam suam postea recepit. Lucianus episcopus Adrianopolites a papa Iulio dampnatus postmodum recepit ecclesiam sui episcopatus. Item Cyrillus Hierosolimitanus episcopus depositus fuit: postea reconciliatus est ecclesię sue. Simili modo et Polichronium eiusdem ecclesię sue Hierosolimitane pontificem Sixtus papa dampnauit et iterum idem reconciliauit. Innocencius item papa Fotium episcopum dampnauit, sed ipse postea eum in sue ecclesię proprium restituit statum. Item Miseno episcopo a Felice papa dampnato Gelasius papa successor illius communicauit et eum ecclesię sue restituit. Leoncius autem, dum esset presbiter, depositus fuit, sed postea in Antiochia patriarcha extitit. Gregorius quartus papa Romanus Theodosium, quem Eugenius eius antecessor presbiterii honore priuauerat, sancte ecclesię Signine consecrauit episcopum. Ibas namque episcopus iudicatus fuit, sed sancta synodus canonice suam illi restituit ecclesiam. 

Nicolaus papa Zachariam episcopum pro eo, quod Constantinopolim directus Phocium inuasorem subito e laico clericum factum et per ecclesiasticos ordines inprouise ad patriarchatum Constantinopoleos prouectum approbauit, et Ignatium patriarcham, uirum sanctum et iustum reprobauit, in sua sinodo merito dampnauit, sed Adrianus papa eum in pristinum ecclesię suę statum reuocauit. Rothadum sancte Sessioniensis ecclesię episcopum synodo, cui Carolus rex interfuit, condempnatum Nicolaus papa reconciliauit et proprie ecclesię restituit. Iohannes papa Anspertum Mediolanensem archiepiscopum pro eo, quod legatos summe sanctę sedis apostolicę recipere noluit, uocatus ad synodum uenire contempsit, in synodo dampnauit, sed postea eidem ecclesię restituit. Quid plura? Si cunctas pontificum restituciones ac transmigraciones in medium ducere temptabimus, dies ante (ut remur), quam sermo cessabit.

Cui ergo comparabimus te? uel cui assimilabimus te, o Roma? *Magna*[^37] *enim est uelut* *mare contricio tua. Quis medebitur tibi? Prophete tui uiderunt falsa et stulta, nec aperiebant iniquitatem tuam, ut te conuerterent et sanarent. Planxerunt super te omnes transeuntes per uiam, sibilauerunt et mouerunt capud suum dicentes: Heccine est urbs perfecti decoris et gaudium uniuerse terre?* Scrutare ergo uias tuas et conuertere ad dominum et saluaberis. Quid igitur ad hec dices? Nam uulgo dicitur, stultum esse alios cohercere, cum sibimetipsi non ualeat frenum imponere. Quo itaque pacto alios uis redarguere, cum tibi nulla sit potestas temetipsam corrigere? 

Per ambitus enim et sediciones belligerando ad summum apicis culmen principes tui contendunt subire; et adhuc in iniquitate sua permanentes unusquisque quod animo concepit opere complere conatur. Pro hac enim re diluuium superuenit uniuerso mundo deletaque est omnis caro de superficie terre, exceptis octo animabus in arca saluatis. Sic enim sancta in precedentibus dicit scriptura:[^38] *Videntes filii dei filias hominum quod essent pulchre, acceperunt sibi uxores ex omnibus quas elegerant.* Et ad comprimendam tuę sedulitatis temeritatem per temetipsam ueritas dicit:[^39] *Quinque enim uiros habuisti, o Roma, et hunc quem habes non est tuus uir.* Nam Formosus, quem crudelissima presumpcione de sepulchro extraxisti, in summa sancta et apostolica sede uiuus residens consecrauit Iohannem ad presbiterum; qui postea iuxta Romanam consuetudinem et consecracionem ad apostolicatus fastigium conscendens, Kailonem Rauennatem archiepiscopum consecrauit ac postmodum in sancta sinodo eadem in urbe congregata, cui Landbertus imperator interfuit, apostolico fauore uiriliter resedit. Kailo uero archiepiscopus Petrum Bononiensem episcopum consecrauit; Petrus autem Bononiensis episcopus, Kailonis archiepiscopi subfraganeus, Iohannem (abusiue tuę sedi preest) per sacrorum ordinem ascensus ad diaconem consecrauit. Defuncto uero Petro idem Iohannes Bononiensem ecclesiam uiuente Kailone archiepiscopo, contra omnem canonum auctoritatem inuadere presumpsit; consecratus quoque missarum solemnia pontificali iure indigne exercuit et inlicitas consecrationes exegit; qua relicta sanctam Romanam et apostolicam ecclesiam nefariis ausibus usurpauit. Et nunc pro libitu suo uult soluere et ligare et uelut lucifer ille, qui sedem suam in aquilone ponere uoluit et in altum se extollens similem deo gloriatus est fore, catholicam et uniuersalem ecclesiam uult excommunicare et iustiores et sanctiores se querit anathematizare. Quis enim ei ex hoc crediturus erit? *Ne glorietur cyue discinctus ut accinctus.*[^40] *Non est enim deus sicut homo.*[^41] 

Si enim angelis extollentibus non pepercit, quanto magis hominibus est cauendum, ne extollantur. Scriptum est enim:[^42] *Non plus sapere quam oportet sapere, ne forte dum plus uult esse quam sit, sit minus quam sit.* Ceterum quamuis indigne legatione et sacerdocio Christi fungimur, sicut docet apostolus,[^43] pacem deposcimus, unanimitatem petimus et te, o Roma, quę es capud omnium nostrum, sanari flagitamus . et ne tam leuiter in postmodum scandalizeris, modis omnibus exoramus; ipso auxiliante, cui est laus honor et uirtus et gloria cum deo patre in unitate spiritus sancti per interminabilia secula seculorum amen.

[^1]: {org. 1} Apocal. 22, 19.

[^2]: {org. 2} Ephes. 5, 27.

[^3]: {org. 3} Iob. 4, 2.

[^4]: {org. 4} cf. Matth. 14, 29.

[^5]: {org. 1} Thren. 1, 1.

[^6]: {org. 2} Versus de Romana ciuitate v. 15, 16 (Jaffé Biblioth. rer. Germanicar. V, 458, Ioannis Scoti opera ed. Floss (Migne Patrologia t. 122) p. 1194, Muratori Antiquit. Ital. II, 127).

[^7]: {org. 1} 1 Reg. 28, 19.

[^8]: {org. 2} 3 Reg. 2, 2.

[^9]: {org. 1} 1 Mac. 2, 69.

[^10]: {org. 2} Psal. 87, 11—12.

[^11]: {org. 1} *c. 1, 2, 3.*

[^12]: {org. 2} *Ioel 1, 13.*

[^13]: {org. 3} *Ezech. 18, 2.*

[^14]: {org. 1} *Psal. 40, 9.*

[^15]: {org. 2} *Matth. 10, 23.*

[^16]: {org. 3} *Eusebii hist. ecclesiast. l. VI c, 11.*

[^17]: {org. 1} *Ennodii Libell. apologetic. pro synodo (Ennodii opp. ed. Sirmond p. 344)*

[^18]: {org. 2} *Matth. 16, 18. 19.*

[^19]: {org. 3} *Iesai. 10, 3.*

[^20]: {org. 4} *Mansi Collect. concil. VIII, 189, Pseudoisidor. ed. Hinschius p. 655.*

[^21]: {org. 5} *Rom. 14, 11—13.*

[^22]: {org. 1} *Concil. Sinuessan. a. 303 (Mansi Coll. I, 1257).*

[^23]: {org. 2} *Pseudoïsidor. ed. Hinschius p. 98, 126, 163, 193.*

[^24]: {org. 3} *Quod nuper de Leone et Christoforo sacris apostolicis actum totus mundus contremuit add. Vulgarius c. XIIII.*

[^25]: {org. 4} *a. 465 c. 5 (Mansi VII, 961, Pseudoïsid. p. 630).*

[^26]: {org. 5} *Iohann. 19, 23.*

[^27]: {org. 1} *Matth. 25, 29.*

[^28]: {org. 1} *Psal. 106, 16, 17.*

[^29]: {org. 2} *Isai. 52, 5.*

[^30]: {org. 3} *Isai. 45, 22.*

[^31]: {org. 1} *Psal. 68. 28.*

[^32]: {org. 1} *2 Reg. 6, 6.*

[^33]: {org. 1} Cassiodori Hist. tripart. l. XII c. 8; Auxilius De ordinationib. c. 1—3.

[^34]: {org. 2} Eusebius -- mentem ex Epist. Anteri (Decret. Pseudoisid. ed. Hinschius 152).

[^35]: {org. 1} 1 Reg. 16, 7.

[^36]: {org. 2} Cf. Auxilii *Infensor et Defensor* c. 21 (Mabillon *Analecta vet.* 17); *In defensionem sacrae ordinat. papae Formosi I* c. 6 (p. 96 ed. Dümmler).

[^37]: {org. 1} Thren. 2, 13—16.

[^38]: {org. 1} Genes. 6, 2.

[^39]: {org. 2} Iohann. 4, 18.

[^40]: {org. 3} 3 Reg. 20, 11.

[^41]: {org. 4} Numer. 23, 19.

[^42]: {org. 1} Rom. 12, 3.

[^43]: {org. 2} 2 Cor. 5, 20.