## §. II.

*Dissolvuntur contrariorum sophismata.*

Contra primam partem conclusionis arguunt aliqui Doctores. Primo, non minus gaudet assistentia Spiritus Sancti Concilium Oecumenicum, quam Papa, quando de Cathedra dictat: si tam Concilium, quam Papa faciat, quod in se est, hoc est, adhibeat praeambulas, & dispositorias diligentias; sed magis credendum est Patres in Concilio congregatos regulariter, & notabiliter adhibere praedictas diligentias, quam Papa; quia sicut dixit Christus Matth. 18. [Ubi fuerint duo, vel tres in nomine meo congregati, ibi sum in medio eorum.] Ergo, &c.

Dices negandam esse minorem: non enim credendum est, quod regulariter, & ut in plurimum Concilium universale non adhibeat diligentias requisitas; ad hoc ut Deus ipsum illuminet; unde Pontifices regulariter approbant omnia, quae Concilium definivit. Caeterum si detur casus, quod Papa nollet acquiescere definitioni Concilii, sed aliquod oppositum definiret, tunc standum esset decreto Summi Pontificis, quia in tali casu Concilium erravit, & non fuit in eo assistentia Spiritus Sancti. Et ratio huius est: nam assistentia ista, & immediatus influxus Spiritus Sancti, non est debitus immediate corpori Ecclesiae, sed Papae, & tantum illi est debitus medio influxu supremi capitis, vel antecedenter docentis corpus, vel rati habentis; scilicet ex suppositione, quod Pontifex decretum illud acceptet, & pro rato habeat.

Sed contra objicies, Concilium legitime congregatum habet in definiendo res fidei sibi immediate debitam assistentiam Spiritus Sancti: ergo semel edito decreto a Concilio tenentur omnes illud acceptare, tamquam de fide; non solum scilicet fideles, sed etiam ipse Papa, ergo, &c. Antecedens probatur ex illo Matth. 17. [Ubi fuerint duo, vel tres congregati in nomine meo, ibi sum in medio eorum.] Quam auctoritatem ad propositum hoc probandum adducunt Gregor. in registr. lib. 2. cap. 51. & August. lib. 4. contra duas epistolas Pelagii cap. 12.

Respondeo distinguendo antecedens, debetur ei assistentia Spiritus Sancti immediate in definiendo res fidei, quando facit, quod in se est, ut recte definiat, concedo antecedens, quando non facit, nego antecedens, & consequentiam. Quando enim Concilium facit, quod in se est, sine dubio debetur ei Spiritus Sancti assistentia; sed non constat fecisse, quod in se est ante Papa approbationem; unde ante illam non tenentur fideles credere, & multo minus Papa divino iure assentir his, quae definivit Concilium.

Sed adhuc instabis. Quando Papa ex cathedra, definit, debemus credere, quod fecit, quod in se est, ut recte definiat: ergo quando Concilium legitime congregatum definit, tenemur iure divino credere fecisse, ut in se erat, ut recte definiret ante Papae solennem confirmationem, & sufficiet Papae auctoritas, qua fuit congregatum Concilium, & in qua saltem implicite Concilium ab ipso accepit auctoritatem definiendi.

Respondeo concesso antecedenti, nego consequentiam, & assignando duplicem disparitatem. Prima est: quia Papa est prima regula visibilis Ecclesiae, & ultimum in quod resolvitur decisio dubiorum fidei, quia ei expresse a Christo promissa est indefectibilitas non solum in se, sed etiam ad confirmandos caeteros in fide, quando ei dixit: [Ego rogavi pro te Petre; ut non deficiat fides tua, & tu aliquando conversus confirma fratres tuos.] Unde statim ac definit, debemus credere fecisse, quod in se est, vel in tali definitione assistat Spiritus sanctus. At vero Concilium etiam legitime congregatum in decidendo res fidei non habet ultimum resolutionem, sed illam expectat a Papa, & sic ante confirmationem Papae, non tenemur credere fecisse, quod in se est, ut recte definiat, & consequenter, nec tali definitioni assentiri.

Secunda ratio discriminis est, quae assignatur a nostro Ferre, in eo: quod definitio Papae de cathedra est definitio totius Ecclesiae, definitio autem Concilij etiam Oecumenici non est definitio totius Ecclesiae ante confirmationem Papae, sed definitio corporis Ecclesiae, ut distinguitur a capite: cumque tota Ecclesia nequeat errare, iuxta illud: [Portae inferi non praevalebunt adversus eam:] Quando ex cathedra definit Papa, tenemur credere fecisse, quod in se est; ut non erret. Concilium autem, quod est corpus Ecclesiae, sine capite potest errare; sicut & potest deficere ab obediencia Summi Pontificis; & ideo non tenemur credere fecisse, quod in se est, ut non erret ante confirmationem Summi Pontificis.

Et si contra hanc Magistri Ferre disparitatem obijcies, Acceptatio, qua concorditer Ecclesia Pontificem de novo electum acceptat, in probabiliori sententia, quam nos secuti sumus, reddit de fide illum hominem, quem Cardinales elegerunt esse Summum Pontificem; & tamen ista acceptatio non fit nisi a corpore Ecclesiae, ut distincto a capite; non enim ipsum caput potest acceptare se ipsum in Papam; ergo corpus Ecclesiae; ut distinctum a capite potest facere res de fide.

Respondeo cum ipso Magistro Ferre, negando minorem. Acceptatio enim Ecclesiae, qua facit esse de fide electum esse Papam includit etiam ipsum Papam. Non enim esset de fide hunc hominem esse Papam, immo non esset Papa, nisi electus acceptaret seipsum in Papam; acceptando enim seipsum in Papam, credit se esse verum Papam, & sic ad definiendum procedit.

Quod si adhuc opponas. Si non acceptat non est Papa, etiamsi Ecclesia acceptauit; ergo quando acceptat non acceptat ut Papa; ergo non concurrit, ut Caput Ecclesiae ad acceptationem; ergo sola corporis acceptatio facit de fide.

Respondeo conc.antecedenti, dist. consq. non acceptat ut Papa, prout acceptatio sumitur directe, & est consensus in electionem causans matrimonium hoc spirituale ipsius Papae cum Ecclesia; transf. conf. non acceptat ut Papa, prout ly acceptatio sumitur reflexe, quatenus credit per talem acceptationem fieri verum Papam, nego consequentiam, & omnes alias ex hac consequentia illatas. Quando enim reflexe acceptat, iam est Caput Ecclesiae, & consequenter concurrit ad talem acceptationem corpus Ecclesiae simul cum Capite.

Arguitur secundo ex Hermando, & Gersone ex illo Matth. cap. 18. ubi a Christi dicitur Petro, & eius successoribus, quod facta correctione fraterna, & ipso non acquiescente ad Ecclesiam illis verbis: [Quod si te non audierit, dic Ecclesiae.] Ergo sentit Ecclesiam esse Tribunal superius Petro, ad quod potest ex Petro appellari: sed Concilium repraesentat Ecclesiam; ergo est supra Papam.

Respondeo, quod ex communi Doctorum sensu, ut habetur ex 2. qu.7. cap. si peccauerit, & 7. qu. 1. cap. scire, Nomine Ecclesiae intelligitur Praelatus in iudicio praesidens; non vero Concilium generale: quis enim unquam excogitare potuit, quod ad corrigendum unum peccatorem conuocandum esset Concilium generale? Unde sic eam explicant Divus Thomas in 4. dist.19. qu. 2. artic.3. quaestiunc. 2. ad 4. & beatus Albertus Magnus in eodem loco.

Sed oppones cum eodem Hermando. Petro dictum est: [Dic Ecclesiae] ergo Petrus debet denunciare peccatores ad Ecclesiam, tamquam Tribunali distincto a suo, suoque superiori,

Respondeo, quod Petrus, & consequenter eius successores possunt etiam hoc praeceptum implere, denunciando peccatores Ecclesiae, & tamen non esse sub, sed supra Concilium. Nam, ut ait Divus Thomas in 4. distin.19. qu.2. quaestiunc. 2. ad 4. Papa potest considerari dupliciter; vel ut persona priuata, vel ut persona publica, vel ut est in iudicio Praesidens, vel extra iudicium. Ipse ergo, ut persona priuata potest dicere Ecclesiae, quam ipse, ut Caput repraesentat; & tunc est idem, ac dicere: Tu, ut persona priuata, dic tibi ipsi, ut personae publicae existendo in actu iudicij puniendi, vel corrigendo delatum peccatorem impenitentem.

Sed adhuc objicies. Papa est membrum Ecclesiae; ergo etiam subiacet correctioni ipsius, ita ut ipse, sicut alia membra si Ecclesiam non audierit, debet corpus ipsius excommunicari.

Respondebis negando antecedens, ut enim ait Divus Thomas in 3. distinct. 13. quest. 2. artic. 1. Nomine membri venit ea pars corporis, quae ab alia recipit influxum: nomine vero Capitis significatur fons, & principium talis influxus; & ideo Papa, qui est Caput Ecclesiae, non potest dici eius membrum, Unde sicut Christus, ut homo, respectu Diuinitatis, etiam vocatur membrum ab Apostolo, 1. Corinth. 12. [Vos estis corpus, & membrum de membro;] & tamen ipse ut Deus, vel etiam ut homo, influens in Fideles gratiam, & charismata spiritualia appellatur Caput; ita Petrus, eiusque successor Pontifex Romanus, quatenus accipit à Christo influxum, vel quoad dona, vel quoad gratias, vel quoad supernaturalem potestatem dicitur membrum; est autem Caput, quatenus in corpus Ecclesiae per eum omnis potestas diffunditur, ut ex S. Leone Papa epist. 87. constat.

Sed contra argui potest ex Gersone. Esto Papa sit Caput, est tamen pars corporis; sed potentia agendi principalius est in toto, quam in partibus, quae sunt veluti instrumenta totius: unde principalius dicitur homo videre, quàm oculus; ergo potestas spiritualis principalius conuenit Ecclesiae, quam Papae.

Respondeo, quod Papa ut Papa non est pars quantitatiua, ut ita dicam Ecclesiae, sed potius quoddam totum fontale, in quo Deus reposuit plenitudinem, & originem totius authoritatis, & potestatis spiritualis. Unde Turrecremata lib. 4. de Ecclesia cap. 73. ait, quod Papa in ratione potestatis, non solum est principalior pars Ecclesiae, sed etiam est tota Ecclesia virtualiter. Nec valet exemplum adductum: quia homo principaliùs dicitur videre quàm oculus; hoc enim accidit quia actiones sunt suppositorum, ut quod esto sint potentiae ut qua; & ideò visio principaliùs denominat hominem videntem, quàm occulum. Quod non currit in casu nostro, ut patet.

Sed adhuc objicies cum Ioanne Patriarcha Antioch. sequitur ex hac nostra doctrina, non dari in Ecclesia remedium, in casu quo haberet malum Pontificem; quia etiam si scandalosè, & tyrannicè viueret, nec à corpore Ecclesiae, nec ab alia terrena potestate posset corrigi, vel deponi.

Respondeo cum D. Thoma in 4. dist. 19. quaest. 2. quaestiunc. 2. ad 2. & lib. 1. de regim. Princip. cap. 6. & cum illo Bellar. lib. 2. de Concil. cap. 19. Quod esto in eo casu Ecclesia remaneret sinè remedio humano efficaci, sed non sinè efficacissimo remedio diuino; quod quidem remedium esset infallibile ex Diuina promissione, qua Christus spopondit Ecclesiae suae assistere, & defendere, sicut portae inferi non praeualent aduersus eam. Vnde tunc ad Deum esset recurrendum pro remedio, qui sinè dubio vel talem Pontificem emendaret, vel de medio subtraheret, vt vtar phrasi D. Thomae. Numquam enim (ait Leo Papa epist. ad Clerum, & plebem Constantinopolitanam) existimandum est, quod sanctae Ecclesiae suae desit, aut defectura sit Diuina protectio. Et tamen posset licitè in eo casu, vt docet Turrecremata loc. cit. cap. 100. resistere Pontifici Ecclesiam destruenti; possent enim seruata debita reuerentia Pontificem admonere, & modestè corripere Domini Cardinales; non tamen licet ei vi, & armis resistere, vt malè dicit Bellarminus; sed potius se defendere ab eius inuasione; 