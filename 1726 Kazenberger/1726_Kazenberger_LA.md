## ASSERTIO LXXXII.

**Est de fide, Innocentium XIII esse verum Summum Pontificem. Ita Catholici.**

Probatur. I. Ex Bulla[^1] Martini V decernentis, ut haeretici revertentes interrogentur, *utrum credant, quod Papa canonice electus, qui pro tempore fuerit, eius nomine proprio expresso, sit successor Beati Petri, habens supremam auctoritatem in Ecclesia Dei?* Ratio est: quia de fide est, hanc numero Ecclesiam Romanam esse veram Ecclesiam, ergo etiam de fide erit, hunc numero Romanum Papam esse verum summum Pontificem.

II. Quia haec proposito: *Innocentius Decimus Tertius est verus summus Pontifex*, continetur immediate in hac propositione revelata: *Omnis Pontifex a tota Ecclesia pacifice receptus est verus Papa*.

III. Definitiones Innocentii XIII ex cathedra loquentis sunt de fide; atqui non essent de fide, nisi esset de fide Innocentium XIII esse verum Papam: ergo.

Obiicitur I. Non est revelatum Innocentium XIII esse valide baptizatum, canonice electum, etc. Respondeo, distinguo, non est revelatum explicite, Conc.; implicite per pacificam Ecclesiae universalis receptionem, Neg.

II. Non est de fide in hac numero consecrata hostia esse Corpus Christi: ergo. Respond. Neg. consequentiam; disparitas est: quia non est certum, an haec hostia sit valide consecrata, secus est de acceptatione Papae.

[^1]: Inter cunctas, artic. 21: Denz. n. 568.