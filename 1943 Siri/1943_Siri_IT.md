### Oggetto del magistero infallibile

Ma che cosa ha dunque dato Gesù da trasmettere inalterabilmente agli uomini? Qual'è, in altri termini, l'oggetto, il contenuto del magistero apostolico?

Gesù ha affidato agli apostoli tutto quello che ha detto lui. La catechesi apostolica coinciderà con l'evangelica. Egli insiste sull'identità di questo contenuto dottrinale. Lo dice al Padre nell'orazione ultima. « Le parole che tu hai date a me le ho date a loro »[^239]. Lo ripete agli apostoli: « Lo Spirito Santo... vi suggerirà tutto ciò che vi ho detto »[^240]. Si noti che qui Gesù parla proprio dell'uf­ficio mag¬istrale. Quello che deve essere annunciato al mondo intero è l'« Evangelo », la buona novella[^241]; anzi, si precisa, è l'« Evangelo del regno »[^242], cioè tutta la dot­trina del regno messianico. Del resto i guai che verranno agli apostoli saranno precisamente causati dalla predica­zione dell'Evangelo[^243]. Chi legge bene i discorsi di Gesù sente con una evidenza sorprendente che, per lui, quanto dice è destinato a divenire patrimonio dell'umanità. Que­sta identità di oggetto tra il ministero suo ed il magistero apostolico è contenuta nell'affermazione più generale per cui Gesù ha posto, come s'è visto, l'ufficio dei dodici nello stesso suo piano. Sulla montagna di Galilea ricapitolò tutta la sua volontà così: « Ammaestrate tutte le nazioni, inse­gnando loro a praticare tutto ciò che io vi ho coman­dato »[^244].

L'oggetto della predicazione è, in tal modo, determi­nato. Parliamo dell'*oggetto diretto*: esso è esteso quanto la predicazione di Gesù. Tenuto conto del genere di questa, si può dire che l'oggetto diretto consta di tutte le verità concernenti la fede e la morale.

Ma è necessario precisare ed estendere. Diciamo soprat­tutto « estendere ». Ciò, anche se consideriamo Gesù dal punto di vista prettamente umano, per un principio sem­plicissimo. Quando uno afferma un fatto od una proposi­zione, si deve ritenere che abbia avuti presenti allo spirito quegli elementi troppo ovvii o troppo affulgenti che erano con quello o con questa necessariamente connessi. Una per­sona intelligente, quando si tratta di idee profonde e fre­quentmente accarezzate, non ha mai visioni a comparti­menti stagni, non si inaridisce nello scheletro, abbraccia per forza i contorni.

Ora, le verità di fede e di morale sono connesse in una forma immediata ed evidente con altre verità filosofiche e giuridiche. Per esempio, il concetto di responsabilità morale accoglie riflessi dal concetto sulla personalità, unità personale, unione dell'anima e del corpo. L'errore nelle verità non strettamente rivelate, ma connesse con esse, addurrebbe l'errore in queste ultime. E si noti che tale connessione non l'hanno solo verità di ordine filosofico e giuridico, ma anche le deduzioni fatte dalle verità rivelate, mediante l'applicazione di principi razionali (si chiamano « conclusioni teologiche »). Ammettere una possibilità di errore del magistero ecclesiastico a riguardo delle conclusioni, significherebbe ammettere la stessa possibilità quanto ai principi rivelati. Il che è falso secondo il pensiero del Cristo. La « connessione » che sta al centro di tutto questo discorso egli l'ha vista, l'avrebbe vista chiunque avesse considerato l'argomento. Di lui non dimentichiamo quello che s'è dimostrato. Dunque, secondo il pensiero di Gesù il magistero infallibile si estende anche alle verità connesse. Gesù sapeva benissimo che la lotta col mondo sarebbe avvenuta proprio intorno alle verità annunciate, che, pertanto, queste dovevano venire in contatto (misurandosi con loro o servendosene), delle affermazioni puramente umane. È la visione concreta che Gesù ebbe delle cose e dell'avvenire quella che impedisce di pensare diversamente.

Ma non basta; la stessa ragione si estende ad altro, perché ci son fatti su cui possono o debbono farsi dal magistero ecclesiastico delle affermazioni. Esse risolvono elementi dottrinali; per un lato costituiscono atti coi quali la Chiesa compie il suo ufficio di guidare alla vita eterna additando i mezzi, per un altro lato ancora vertono su certezze senza le quali diventerebbe inefficace la Chiesa stessa. I fatti che costituiscono oggetto di tali affermazioni sono, ad esempio, la legittimità di un determinato Papa, di un concilio ecumenico, l'ortodossia o meno di un libro, la canonizzazione dei santi.

È chiaro che se, nel porre tali affermazioni, il magistero della Chiesa potesse errare, si smentirebbe proprio nella sua funzione dottrinale e verrebbe meno quella dote di infallibilità di cui si è parlato. Cioè: un errore in verità conseguenti, in verità e fatti connessi, è inconciliabile con quanto Gesù ha chiaramente pensato e stabilito. Non meno inconciliabili sarebbero errori dottrinali o morali nelle leggi con cui la Chiesa modera e conduce, nelle sue libere manifestazioni anche di vita claustrale, la grande famiglia di Cristo.

In conclusione: il magistero della Chiesa ha pure un oggetto secondario ed indiretto. C'è intorno al nucleo un alone. È la logica del nucleo che postula l'alone. Gesù, che ha visto chiaramente il nucleo, ha visto anche l'alone? Se ha dimostrata la divinità della sua rivelazione, ciò è garanzia piena e di tale compitezza che è necessario abbia egli conosciuto in modo perfetto e l'uno e l'altro. Del resto, solo un uomo ben distratto —\ ripetiamo —, poteva non accorgersi che, per l'inquadratura concreta del nucleo in una società vivente di uomini, occorreva l'alone.

Queste considerazioni storiche danno al magistero concepito dal Cristo un carattere completo, continuo, immutabile e nello stesso tempo flessibile alle esigenze degli uomini. Questo magistero, appunto perchè entra in una concezione universale ed è uno strumento dell'idea e della verità, studiato su un piano più vasto, permetterà di vedere Gesù Cristo di fronte al problema generale della verità. A suo tempo.