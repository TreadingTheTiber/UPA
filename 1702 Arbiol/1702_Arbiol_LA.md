## ARTIC. XI.

*UTRUM SIT OBIECTUM MATERIALE Fidei divinae, quod Romanus Pontifex nunc existens est verus Papa?*

207. Tria hic dubitari solent. 1. An sit de Fide, quod debeat dari Papa in Ecclesia Dei? 2. An sit de Fide, quod verus Papa sit Christi Vicarius? 3. Utrum hic numero Pontifex Canonice electus sit verus Papa, Caput Ecclesiae, & Vicarius Christi? Circa 1. resp. affirmative, ex Concil. Constantien. contra art. 29. Ioannis Hus. Et ratione, quoniam sicut Corpus physicum perfectum, debet habere Caput physicum, sic Corpus morale perfectum, quale est Ecclesia Dei, debet habere Caput morale. Circa 2. etiam est certa pars affirmativa, quoniam est de Fide, quod S.Petrus fuit Christi Vicarius, ex illo: *Pasce oves meas*; sed etiam est de Fide, quod successor Petri habet eamdem potestatem & Officium sicut Sanctus Petrus, ut supra probavimus, & ex Leone IX. epist.1. cap. 13. & ex Concil. Constantien. contra art. 12. Haeretici Ioannis Hus: Ergo, &c.

208. Circa 3. est maior difficultas, variatque Doctores Catholici. Quidam affirmant, partem affirmativam esse Conclusionem, non de Fide, sed Theologicam, ex una de Fide, & alia naturali. Alij tenent, esse de Fide, quia ex una de Fide, & alia naturali, sequitur Conclusio de Fide. Alij vero defendunt, esse absolute de Fide, quoniam est implicite revelata in illa Christi sententia: *Tu es Petrus, & super hanc Petram,&c.*

209. Sit Conclusio nostra. Quod hic numero Pontifex Canonice electus, sit verus Papa, Caput Ecclesiae, & Christi Vicarius, est obiectum materiale Fidei divinae. Sic communiter Scotistae, & alij quam plures, est jamque communis, ut fatentur Recent. Lumbier, Sendin, & Oxea, Dogmaticoque pulsu noster Perez Lopez, tom.2. dist. 8. de Fide ad Petrum, quaest. 5.

210. Prob. 1. ex Bulla Martini V. in Concil. Constantien. in qua decernitur, Haereticos ad Ecclesiam redeuntes teneri credere, Papam Canonice electum, qui pro tempore fuerit, expresso eius nomine, esse legitimum successorem Divi Petri, alioquin puniantur ut Haeretici Sectatores Haeresiarche Ioannis Hus; sed hoc non sic tenerentur credere, nisi alias esset de Fide; ergo. Min. liquet, nam non sic tenemur credere, nisi quod est actu de Fide.

211. Prob. 2. Ex formula professionis Fidei, praescripta in Const. 89. quam tenentur emittere omnes Laureandi, injunct. Pij IV. ubi circa finem, sic est: *Romano Pontifici B. Petri Apostolorum Principis successori, ac Iesu Christi Vicario veram obedientiam spondeo, & juro*; sed hoc promittitur in professione Fidei; Ergo, &c.

212. Prob. 3. Ecclesia Catholica nunc existens est de Fide divina, quod est vera Ecclesia; ergo & Papa Canonice electus, universaliterque admissus & adoratus ab Ecclesia, est de Fide, quod est verus Papa. Prob. anteced. nam Christus revelavit, Ecclesiam suam esse duraturam usque ad consummationem saeculi in illis verbis: *super hanc Petram aedificabo Ecclesiam meam... & ecce ego vobiscum sum usque ad consummationem saeculi*: Nunc sic: ergo si est de Fide, quod vera Ecclesia Catholica a Christo fundata perseverat, etiam erit de Fide, quod Pontifex Canonice electus, & universaliter receptus ab Ecclesia, est verus Papa & Caput Ecclesiae. Conseq. suadetur. Eadem certitudine constat de existentia veri corporis perfecta, ac de existentia Capitis ipsius Corporis; sed Fide divina nobis constat de existentia Corporis vere Ecclesiae Catholicae a Iesu Christo fundatae; Ergo, &c.

213. Respondebis, hoc solum probare, esse de Fide, quod existit Caput Ecclesiae, haud vero quod Caput Ecclesiae sit hic numero Pontifex, qui dicitur Innocentius XII. Sed contra; Ergo jam est de Fide, quod in hac vera Ecclesia datur verum Caput, sed non aliud nisi hic numero Pontifex, qui vocatur Innocentius XII; ergo. Prob. min. Hic numero, & non alius, receptus & adoratus est ab Ecclesia universali, tamquam Caput ipsius; sed in hoc errare non potest universalis Ecclesia, & hoc attinet ad divinam providentiam, ut infra dicam, alias vera Ecclesia reciperet & adoraret Caput non verum: Ergo, &c. Praeterea, homo vagus, indeterminatus, & ignoratus ab Ecclesia, nequit esse Caput certum & determinatum universalis Ecclesiae; ergo vel non est objectum Fidei divinae, quod Ecclesia universalis habet nunc actu Caput visibile, vel Caput hoc debet esse hic numero Papa Canonice electus, & universaliter receptus ab Ecclesia.

214. Prob. 1. Fide divina credimus, quod Concilium Tridentinum, & alia Concilia Generalia legitime congregata, fuerunt vera Concilia definientia dogmata Fidei; sed nequeunt esse vera Concilia sine vero Papa: ergo dum Fide divina credimus, fuisse vera Concilia, eadem divina Fide iniinul profitemur, tales numero Pontifices legitime congregantes talia Concilia fuisse veros Papas. Min. satis liquet, nam si Papa congregans Concilium non esset verus Papa, neque Concilium ab eo congregatum foret verum Concilium, ut ex se patet; ergo. Praeterea, si non crederemus Fide divina, hunc numero Pontificem receptum universaliter ab Ecclesia esse verum Papam, nec possemus Fide divina credere, Decreta eius ex Cathedra emanantia fore credenda Fide divina; sed hoc est falsum, ut supra probavimus; ergo. Mai. prob. ratione superiori, nuper allata.

215. Postmodum ratione satis efficaci suadetur conclusio. Est haeresis maledicti Lutheri, quod Papa Canonice electus, & universaliter receptus ab Ecclesia Romana non est Vicarius Christi, nec verus Petri successor; ergo eius oppositum est de Fide divina. Prob. conseq. ex opposit. Nam si est haeresis dicere: *Christus non est verus homo*, ergo & est de Fide divina opposita propositio: *Christus est verus homo*. Ergo, &c.

### ARGVMENTA CONTRARIA.

216. Arg. 1. Non est revelatum à Deo, quod hic numero homo, scilicet, Innocentius XII. est verus Papa: ergo credi nequit Fide divina. Prob. anteced. Non reperitur aliquis Scripturae locus, ubi nec explicite, nec implicite idipsum dicatur: ergo. Resp. neg. utrumque anteced. Nam in illis verbis, *super hanc petram aedificabo Ecclesiam meam*, ubi satis clare dicitur Ecclesiae permanentia, implicite revelatur quod Petri successores, rite & Canonice electi, sunt veri Pontifices, Caput Ecclesiae &c.

217. Instabis; sed haec electio Canonica, nec Electoribus, nec nobis ita constat, ut queat firmare assensum Fidei divinae: Ergo, &c. Prob. min. Cardinalibus eligentibus naturaliter constat electio, sed notitia naturalis non firmat assensum Fidei divinae: ergo. Praeterea, respectu nostri, quidquid scimus de tali electione Canonica, ex testimonio hominum accipimus; sed hoc testimonium non firmat assensum Fidei supernae & infallibilis: Ergo.

218. In hac instantia plura breviter dicta sunt: respondebimus per partes. Resp. neg. min. quo ad utramque partem. Ad eius probationem primae partis, concedimus libenter, Cardinalibus eligentibus constare naturaliter, electionem esse Canonicam; verum hoc non obstat, ut simul credant, electum fore verum Papam, Petri successorem, & Vicarium Christi. Ratio urget. Nam aliud est, quod naturaliter scitur & videtur; & aliud, quod Fide creditur. Electio Canonica est eligentibus naturaliter nota; quod autem electus habeat concessam à Deo potestatem spiritualem Supremam in terra, uti verus Papa, successor Petri, & Christi Vicarius, hoc non videtur, & hoc est quod Fide creditur à nobis, & ab Electoribus: qua propter Anacletus Papa, *Epist. 2.* & est Can. *Electionem*, *dist. 79.* dixit: *Deus sibi reservavit electionem Romanorum Pontificum, licet Electoribus potestatem contulerit eligendi*: aliud est ergo quod videtur; & aliud valde diversum est, quod Fide divina creditur.  

219. Ex his satis liquet solutio ad probat. 2. partis min. Fide humana scimus ex Electorum testimonio, hunc numero Papam esse Canonicè electum; Fide autem divina credimus hunc numero Papam Canonicè electum habere potestatem divinam, uti Vicarium Christi, & Petri successorem. Haec enim valde diversa sunt; primum scitur naturaliter, & fide humana; secundum vero creditur ex illa revelatione divina: *Super hanc petram aedificabo, &c.* ex qua hoc est de Fide; *Omnis ritè & Canonicè electus Episcopus Romae est verus Papa*.  

220. Replicabis: Electores naturaliter & evidenter cognoscunt, electionem esse Canonicam; quoniam evidenter sciunt, servata fuisse omnia requisita ex iure Canonico procedentia: ergo naturaliter est eis notum, quod electus est verus Papa. Resp. dist. conseq. Quod sit verus Papa, veritate Iuris Canonici, concedo: veritate Iuris divini, nego. Veritas Iuris Canonici in eo sita est, quod electio facta sit secundum dispositionem Iuris Canonici; & hanc habent Electores: Veritas autem Iuris divini consistit in eo, quod hic sic electus, est, cui Deus confert potestatem Supremam, & claves Regni Caelorum; & hanc credunt Electores, & credimus nos; quoniam non videtur, nec naturaliter scitur. Naturaliter sciebat S. Petrus, quod Christus dixerat illi: *Tu es Petrus, & super hanc Petram aedificabo Ecclesiam meam*; & simul credebat, sibi esse datam potestatem spiritualem Capitis Ecclesiae, quam non videbat, nec naturaliter sciebat: valde est ergo diversum unum ab alio.

221. Arg. 2. Licet definitum sit, esse de necessitate salutis subesse Papae, ut in Extra-vag. *Unam Sanctam*, de Maioritate & obedientia, &c. nunquam tamen definitum est, esse de necessitate salutis credere, quod hic numero Romanus Pontifex sit verus Papa, &c. ergo hoc no est de Fide divina. Resp. neg. conseq. quia haec Conclusio non erat de Fide, sed disputabatur inter Theologos, ut bene notat Oxea, disp. 1. sect. 7. num. 48. At post Concilium Constantien. non videtur, quomodo non sit de Fide, ut advertit Laurea, disp. 6. art. 6. num. 232. cum negare, Papam esse successorem Petri, sit haeresis Vvicleffi, & Lutheri. Vel dic, non esse datum praeceptum positivum credendi hoc; esse vero negativum non dissentiendi.

222. Arg. 3. Veritas Pontificatus, & Vicariatus Christi in Papa electo pendet a multis contingentibus: ergo. Prob. anteced. Accidere potest, quod electus sit femina, non sit baptizatus, sit Haereticus, &c. sed omnia haec, & quodlibet ex illis reddit nullam electionem; ergo, &c. Resp. neg. anteced. & ad eius probat. neg. mai. Quoniam attinet ad Dei providentiam, quod eligentes non decipiantur, nec deveniatur ad receptionem & adorationem publicam totius Ecclesiae, quae ex Apostolo *Est columna, & firmamentum veritatis*: & ex testimonio Christi, *Portae inferi non praevalebunt adversus eam*, cum qua promittit, se futurum *usque ad consummationem saeculi*. De hoc latius infra, disp. de Obiecto formali, ubi agitur de Circuiis, nobis oppositis ab Haereticis, asserentibus, quod credimus Ecclesiae propter Scripturam, & Scripturae propter Ecclesiam.

223. Instabis. Non est de Fide, Pontificem electum esse baptizatum; sed sine hac circumstantia non est verus Pontifex: ergo. Prob. mai. Ante electionem non erat de Fide esse baptizatum, cum hoc pendeat ab intentione Ministri, &c. sed electio non dat ei esse baptizatum, si antea non erat: ergo. Resp. neg. mai: Nam semel posita Canonica electione, & adoratione Ecclesiae, iam est de Fide, quod ante non erat, imo & dici potest, quod electio Canonica, quae ante pacificam acceptationem Ecclesiae solum erat moraliter certa, posita acceptatione pacifica iam electio Canonica est certa de Fide, quoniam attinet ad Dei providentiam, quod Ecclesia universalis non erret; qua propter iam est de Fide quod electio Cardinalium fuit Canonica, quod Electus est baptizatus, quod non est femina, &c. Hic solet impugnari historia fabulosa ab haereticis inventa & nutrita, de femina electa in Pontificem, & quod peperit in amphiteatro dicto *Callisto Romano*. Verum Fabula haec potius despicienda, quam amplius impugnanda videtur.

224. Arg. 4. Innocentium XII. esse verum Papam, habetur ex discursu theologico, scilicet ex una praemissa de Fide,& altera naturali; sed talis assensus est pure theologicus, & non de Fide divina, alias omnis conclusio theologica esset de Fide: Ergo,&c. Mai.suadet. Nam fundatur in illo trito syllogismo: *Omnis rite electus in Episcopum Romae est verus Papa; sed Innocentius XII. est rite electus in Episcopum Romae: ergo Innocentius XII. est verus Papa*; sed hic discursus est pure theologicus:ergo Resp. dist. mai. Habetur ex discursu theologico necessario inferente, concedo; contingenter,seu probabiliter inferente, nego. Consimiliter dist. min. est pure theologicus, dum perspicue cognoscitur, Conclusionem necessario deduci ex principio Fidei,nego; dumaliter minus perspicue cognoscitur, transeat.

225. Instabis: Ergo Theologus perspicue cognoscens, Conclusionem deduci necessario ex principio Fidei,tenetur eam credere de Fide:ergo nulla daretur conclusio mere theologica. Resp.conced.prim.conseq.& neg.secund. quoniam pauci sunt Theologi,vel forte nullus, qui undequaque sit certus, se non posse decipi in deductione illa necessaria. De hoc iam supra.

226. Replicabis. Quomodocunque sit Theologus,ad conclusionem deductam concurrit naturalis cognitio,& vis illativa naturalis: ergo assensus nequit esse Fidei, nec supernus, Resp. dist.anteced. Concurrit cognitio naturalis,ut apprehensiva terminorum,concedo;ut motivu assentiendi,nego. Similiter distinguo aliam partem: Concurrit vis illativa naturalis ad formandum subjectum, de quo dicatur praedicatum revelatum,concedo; concurrit ut motivum assensus,nego. Etiam ad hanc propositionem de Fide: *Caelum est creatum*, concurrit cognitio naturalis Caeli,concurrit tamen ad signandum Caelum tanquam subjectum, de quo dicatur praedicatum revelatum,scilicet, esse creatum; diversum igitur habet objectum cognitio naturalis,& assensus Fidei, licet in assensu Fidei interveniat cognitio naturalis.

227. Ad illud de vi illativa (quod difficilius apparet, quoniam videtur influxum habere ad assensum conclusionis)respondeo,quod minor naturaliter nota ad nihil aliud deservit, quam ad manifestandum subjectum, de quo affirmetur praedicatum revelatum. Qua propter in hoc syllogismo: *Omnis Canonice electus in Episcopum Romae est verus Papa; sed Innocentius XII. Canonice est electus in Episcopum Romanum Innocentius XII. est verus Papa*: non credo ex vi minoris, quae est naturaliter nota, & solum inservit ad manifestandum subjectum, de quo praedicatur praedicatum revelatum, sed credo ex vi maioris universalis, quae revelata est, & in ea continentur implicite omnes particulares, & creduntur ratione universalis revelata, licet alias naturaliter cognoscatur subjectum, de quo dicitur illud praedicatum revelatum.

228. Quoniam vero punctum difficile est, utamur exemplo clariori. In hoc syllogismo: *Omnis homo est redemptus a Christo; sed Petrus est homo; ergo Petrus est redemptus a Christo;* aliud est, me naturaliter cognoscere, Petrum esse hominem; & aliud, me cognoscere, Petrum esse redemptum à Christo: hoc secundum credo ex vi maioris revelatae, & minor solum deservit ad cognitionem Petri, qui continetur in maiori ratione hominis: naturaliter igitur cognosco, Petrum esse hominem, & supernaturaliter credo, esse redemptum; non ex vi illationis, nec motivo naturalis cognitionis, sed motivo superno maioris revelatae; quoniam, scilicet, revelatum est, omnem hominem esse redemptum: ergo similiter aliud est, me naturaliter cognoscere, Innocentium XII. esse Canonice electum in Episcopum Romae, & aliud est, me credere Innocentium XII. esse verum Papam, &c.

229. Arg. 5. Non esset Haereticus, qui negaret, Pontificem electum esse verum Papam: ergo. Prob. anteced. In nullo schismate negantes, Pontificem electum esse verum Papam, sunt habiti ut haeretici: ergo. *Confirmatur*. Negans Conclusionem theologicam evidenter deductam à se, vel ab alio, non dicitur haereticus, sed erroneus: ergo. Resp. ad argumentum dist. anteced. Si id negaret, asserendo, non esse Canonice electum, concedo; si id negaret, simul concedendo, esse Canonice electum in Episcopum Romae, & non esse verum Papam, nego; quoniam sic opponeretur Concilio Constantiensi, & Decreto Martini V. supra relat. Quid enim distinctum est, esse haereticum, & esse schismaticum. Schismatici appellantur, qui dividuntur in factiones; vel quoniam electores elegerunt duos; vel quoniam opponunt, electionem non fuisse Canonicam, & in hoc nihil negatur contra Fidem. At vero qui tenet, electionem fuisse Canonicam, & simul negat, talem electum esse verum Papam, & Christi Vicarium, is proculdubio est Haereticus; quia Concil. Florent. jam definivit, Romanum Pontificem Canonice electum succedere in tota potestate Sancti Petri. Sic fusius Laurea.

230. Ad Confirmat. resp.dist. anteced. Si conclusio est necessario & evidenter deducta, non esset haereticus in foro externo,concedo; quoniam non est proposita ab Ecclesia tanquam de Fide; Non esset haereticus in foro interno,nego; quoniam supposita relata evidentia ex omni parte, tenetur credere, ut supra probavimus.

231. Arg. 6. Si necessarium foret, Fide credere, Innocentium XII.esse verum Papam,ideo esset,quoniam aliter ea quae ipse definiat non poterunt esse de Fide;sed hoc est falsum: ergo, &c.Prob.min.Licet Parentes,aut Concionatores,aut Parochi, qui nos instruunt in rebus Fidei non sint infallibiles in suis dictis,possumus circa ea mysteria,quae nos docent, exercere actus Fidei:ergo licet non sit de Fide, Innocentium XII. esse verum Papam, poterimus exercere actus Fidei circa ea,quae ipse definiat.Resp. neg.maxim Nam haec non est potissima ratio, licet a nobis allata sit in prob.conclus. Quamvis enim non esset de Fide, Innocentium XII. esse verum Papam,si tamen hoc esset moraliter certum,teneremur credere omnia ab ipso definita,quoniam sic essent sufficienter proposita, ut tenet Oviedo controv.4 pun.7. num.87. Si forte roges, quare hac ratione inefficaci probavimus Conclusionem nostram? Resp.quoniam non est opus,ut rationes omnes efficaces sint, nec propter hoc omittendae, iuxta proloquium: *Singula, quae non prosunt, simul collecta iuvant*. Praeterea, quoniam si cum morali certitudine de eo, quod Innocentius XII. est verus Papa, stat,quod mysteria ab eo definita sint credibilia Fide divina,multo magis sic erunt, dum Fide divina profiteamur, eum esse verum Pontificem, successorem Petri, & Vicarium Iesu Christi.

232. Arg.7. Propositio haec: *Innocentius XII. est verus Papa*,non est a Concilio aliquo definita,neque a Pontifice confirmata, neque sufficienter proposita fidelibus tamquam Fide credenda: ergo.Prob.anteced. Nam immediate post electionem Papae nullum est facti Concilium Oecumenicum in Ecclesia,nec alius Pontifex praeter ipsum: ergo. Resp. dist. anteced. Non est a Concilio proprio & rigoroso, & per definitionem expressam confirmata, concedo; Non est a Concilio similitudinario, & per factum ipsum definita,nego.Nam Conclave Cardinalium eligentium, licet non sit rigorose Concilium ad definiendum res Fidei,tamen sic congregati faciunt aliquod Concilium authoritate Constitutionum Papalium, sicut cum congregantur ad eligendum verum Papam in causa schismatis,utroque electo renuntiante, & Tunc a Papa non indicitur, & sic electus proponitur toti Ecclesiae ab ipsis Electoribus; praeterquam quod & ipse Papa electus se ipsum proponit Ecclesiae Universali, ut Christi Vicarium.  

233. Instabis. Propositio haec Cardinalium non est infallibilis: ergo. Prob. anteced. Infallibilitas non est concessa Cardinalibus, sed Papae: ergo. Resp. dist. anteced. Sola propositio Cardinalium non est infallibilis, transeat; & negari poterat in casu praesenti, quia iis tunc assistit Deus; ipsa propositio Cardinalium una cum acceptatione Pontificis, se gerentis ut Papa, nego; nam ipsa Pontificis electi acceptatio, inthronizatio, & operatio ut Papa est sufficiens propositio ut fideles credant.  

234. Replicabis. In electione schismatica duorum, quilibet acceptat, & se gerit ut Papa, & a factione Cardinalium proponitur & proclamatur; sed Fideles non tenentur credere, alterum eorum esse verum Papam: ergo nec propositio Cardinalium, nec acceptatio Papae est sufficiens propositio. Resp. dist. conseq. Propositio schismatica & divisa circa iudicium de electione Canonica, concedo; propositio conformis, vel sufficienter comprobata de electione Canonica, nego: quoniam tunc adest vera propositio, & fideles tenentur credere, quando certificatur Ecclesia de Canonica electione, & solutio nostra intelligitur de certe electo, se gerente ut verus Papa.  

235. Arg. 8. Si haec propositio particularis, *Innocentius XII. est verus Papa*, esset de Fide, maxime quia est de Fide illa universalis; *Omnis Canonicè electus in Episcopum Romae est verus Papa*; sed potest esse de Fide propositio universalis, quin eo ipso sit de Fide propositio particularis: ergo. Prob. min. Haec propositio universalis est de Fide: *Quidquid Deus revelat est verum*; sed ex hac universali de Fide non est de Fide haec particularis: *Mysterium Incarnationis est verum*: ergo. Prob. min. Nam si Mysterium Incarnationis non esset particulariter revelatum, non sufficeret illa revelatio communis, ut illud crederemus: ergo. Resp. dist. min. potest esse de Fide propositio universalis, quin sit de Fide propositio particularis, si ignoratur continentia huius in illa, concedo; si particularis sufficienti certitudine cognoscitur sub universali contineri, nego.  

236. Instabis. Absque particulari revelatione Incarnationis non cognoscitur, quod haec particularis, *Mysterium Incarnationis est verum*, continetur sub illa communi: *Quidquid Deus revelat est verum*: ergo absque particulari revelatione Papatus Innocentii XII. non possumus cognoscere, quod haec particularis: Innocentius X est verus Papa, continetur sub illa universali: Omnis Canonice electus in Episcopum Romae est verus Papa. Resp. neg. conseq. & paritatem; Nam conditio explicans continentiam huius particularis: Innocentius XII, est Summus Pontifex, sub illa comuni; Omnis Canonice electus in Episcopum Romae est Summus Pontifex, est Canonica electio, quam naturaliter & absque revelatione scire possumus; at vero conditio explicans continentiam illius particularis, Mysterium Incarnationis est verum, sub illa communi, Quidquid Deus revelat est verum, est revelatio Dei, ex quo sequitur, quod absque revelatione nequimus cognoscere, quod sub hac universali continetur illa particularis. Duplici hoc syllogismo redditur manifesta doctrina: Omnis Canonice electus in Episcopum Romae est verus Papa, sed Innocentius XII, est Canonice electus in Episcopum Romae: ergo Innocentius XII, est verus Papa. Nota quomodo Canonica electio explicat particularem contineri sub communi, & Canonica electio naturaliter est cognoscibilis, Transeamus ad alium. Quidquid Deus revelat est verum; sed Deus revelat Mysterium Incarnationis: ergo Mysterium Incarnationis est verum. Nota quomodo divina revelatio particularis explicat, propositionem particularem contineri sub communi; clarissima ergo est inter utrumque disparitas.

237. Arg. 9. Solum est probabile, quod sit de Fide haec propositio: Innocentius XII. est verus Papa: ergo solum datur de illa revelatio probabilis; sed cum revelatione tantum probabili non stat assensus Fidei divinae, ex Innocentio XI. propositione damnata, ordine 21. Ergo, &c. Prob. anteced. Nam plures Authores Catholici contrarium sentiunt: ergo solum est probabile, quod illa propositio est de Fide. Resp. dist. anteced. Solum est probabile, quod Innocentius XII. est verus Papa ante acceptationem pacificam Ecclesiae, transeat; post, nego; Nam post pacificam acceptationem Ecclesiae, ut supra dixi, etiam quod electio eius fuerit Canonica sit de Fide, & quod Electus sit baptizatus, & alia multa, quae antea non erant de Fide; quoniam attinet ad divinam providentiam, quod Ecclesia universalis non erret, & hoc omne est implicite revelatum in illa promissione Christi; Et ego vobissum [um] usque ad consummationem saeculi; & in illa: Super hanc Petram aedificabo Ecclesiam meam, & portae inferi non praevalebunt adversus eam. Praeterea dicta propositio particularis est immediate revelata in illa universali: Omnis Canonice electus inEpiscopum Romae est verus Papa, quoniam veritas propositionis universalis est eadem veritas particularium; ergo posita pacifica universalis Ecclesiae acceptatione, iam non est solum probabile, talem propositionem esse de Fide. Nec Authores Catholici in argumento relati dissentiunt ab hoc, quinimo exponendi sunt de Papa electo ante praememoratam acceptationem pacificam universalis Ecclesiae, ubi elevantur ad rationem Fidei etiam illae conditiones, quae antea de Fide non erant.

238. Nonnullis RR. durum videtur, asserere, post acceptationem pacificam Ecclesiae universalis elevari ad certitudinem Fidei divinae; Pontificem electum, universaliterque receptum & adoratum, non esse feminam, esse baptizatum; Ministrum Baptismi habuisse intentionem, &c. Exhorrescunt quidem, quod tot & tanta eleventur ad rationem Fidei. Verum, praeterquam quod hoc ipsum tuentur gravissimi Theologi (inter eos Arriaga, Castropalao, Oxea, & ex nostris Perez Lopez, cit.) ratione praemitur; nam quando quis affirmat aliquid de subjecto, saltem implicite affirmat ea omnia, quae ex parte subjecti supponuntur inevitabiliter connexa; sed Innocentius XII. non posset esse verus Pontifex, si non foret baptizatus, si foret foemina, &c, ergo dum Fide divina credimus, Innocentium XII. esse verum Papam, eadem certitudine Fidei profitemur, non esse feminam, esse baptizatum, &c. sine quibus conditionibus non posset esse verus Papa.

239. Alij autem ad evitandum, quod omnes relatae conditiones eleventur ad sphaeram Fidei, reducunt in conditionatam propositionem illam universalem, *Omnis Canonice electus, &c.* id est, *Omnis homo, si est legitime electus in Episcopum Roma, est Summus Pontifex*: cum ergo, inquiunt, propositio conditionata neque affirmet, neque neget conditionem, inde relatae conditiones electionis Canonicae, veri baptismi, &c. non elevantur ad certitudinem Fidei divinae, sed aliunde relinquuntur investigandae. Verum, huiusmodi discurrendi semita iam videtur ex superioribus praeclusa; tum, quia universalis illa revelata, *Omnis Canonice electus in Episcopum Roma, &c.* absoluta videtur; tum etiam, quoniam Universalis Ecclesia non conditionate adorat Innocentium XII. vt verum Papam; neque propositio haec: *Innocentius XII. est verus Pontifex*, dicitur conditionate de Fide post adorationem universalis Ecclesiae, id est, sub conditione quod sit Canonice electus, baptizatus, &c. sed absolute dicitur de Fide: ergo in ipso est purificata conditio. Prob. conseq. Eodem modo, quo affirmatur praedicatum de subjecto, affirmatur capacitas in subjecto ad praedicatum; sed post acceptationem pacificam Universalis Ecclesiae, absolute praedicatur de Innocentio XII. quod est verus Pontifex, & hoc est iam absolute de Fide: ergo etiam est absolute de Fide, quod Innocentius XII. est subiectum capax veri Pontificatus. Notandum vero, duplicem fore electionem Summi Pontificis, aliam Cardinalium, aliam pacificae acceptationis & adorationis Universalis Ecclesiae. In hac secunda stat firmitas quaesita, vi cuius elevantur ad gradum Fidei conditiones relatae.