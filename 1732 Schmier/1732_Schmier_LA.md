## QUAESTIO VIGESIMA.

*Sitne de fide, Clementem XII. legitime electum, esse verum Papam, seu Vicarium Christi?*

**408.** Praemitto ex Theolog. Scholast. Salisb. tract. de fid. disp. 11. a.3. non tantum ea, quae sunt revelata vel formaliter seu explicite, aut implicite seu confuse (cujus exemplum est in hac Propositione: Christus est homo: in qua confuse revelatur, quod constet corpore & anima) sed etiam revelata virtualiter, hoc est, contenta in aliquo formaliter revelato tanquam in virtute & radice (v.g. quod Christus habeat voluntatem creatam continetur in hac revelata, quod Christus sit homo) terminare posse actum fidei Theologicae, ita ut revelatio virtualis sit. sufficiens motivum assensus supernaturalis, & pure propter Divinam revelationem praestetur. Et ideo discursiva & artificiosa connexio extremorum tunc non est aliud, quam pura conditio applicans Divinam revelationem, per discursum Syllogisticum manifestatam, ut in allato exemplo: *Christus est homo*: omnis homo habet voluntatem creatam: ergo Christus habet voluntatem creatam. Secunda praemissa est solum applicans magis, & explicativa, ut constet, particularem esse contentam sub universali. Sufficisset enim dixisse, in Christo qua homine necessario voluntatem creatam contineri. Praeterea laudata Theologia concludit loc. cit. ad eliciendum assensum fidei circa objectum virtualiter revelatum non esse necessarium, ut utraque praemissa sit de fide, sed sufficere, quod altera sit physice, vel moraliter evidens. Hinc facta alicui speciali revelatione, quod omnes Civitates Italiae sint solo aequandae, ille fide Divina (si non Theologica, saltem communiter dicta) crederet, Romam quoque fore vastandam: etsi de existentia Romae solummodo moralem evidentiam seu certitudinem haberet. His praemissis,

**409.** Assertio statuitur affirmative. Non itaque assentior illis, qui olim tenebant, hanc Propositionem, *modernus Pontifex est Vicarius Christi*, certam esse solum certitudine morali. Probatur primo auctoritate Martini V. qui in Concilio Constantiensi post damnationem errorum Wicleffi, statuit, suspectos de fide interrogandos esse, utrum credant, quod Papa Canonice electus, qui pro tempore fuerit ejus nomine proprio expresso, sit Successor Beati Petri habens supremam authoritatem in Ecclesia DEI? Secundo: Haec Propositio: *Clemens XI. legitime electus est verus Pontifex, sive Vicarius Christi*, continetur directe sub ista universali revelata : Omnis Pontifex sive Episcopus Romanus legitime electus est verus Pontifex, & Vicarius Christi : atqui, ubi propositio universalis est revelata, ac immediate de fide, etiam particularis contenta sub universali est immediate de fide: Prob. hoc : quia subjectum propositionis universalis & subjectum propositionis particularis sunt idem, sic, ut subjectum particularis constituat inadaequate subjectum propositionis universalis, & subjecta omnium particularium collective sumpta sint adaequate idem cum subjecto universalis : Ex. gr. omnis homo per propagationem seminalem descendens ab Adamo est a Christo redemptus: Sensus est, & hic, & ille, & iste, & caeteri particulares quicunque descendentes ab Adamo: ita similiter in priori, syncategorema collectivum omnis Episcopus Romanus includit singulos in particulari legitime electos: consequenter & modernum nuper electum. Ergo sicuti est de fide propositio universalis qua revelata in se, ita quoque particularis qua revelata & contenta sub illa tanquam particularis.

Neque replices, non esse revelatum, quod Clemens XII. fuerit legitime electus. Nam contra est primo, quod virtualiter & exercite sit revelatum, hunc numero hominem esse canonice electum, in quantum pacifice ab Ecclesia (cujus autoritas in Cardinalibus Electoribus, qui nomine totius Ecclesiae negotium Pontificiae electionis tractant, praesentatur) agnoscitur, acceptatur, & ut Vicarius Christi legitimus honoratur; cum Divina Providentia totam Ecclesiam errare non permittat in his, quae fidem & mores concernunt, sicuti concernit legitima electio S. Pontificis. Contra est secundo, quod ad assensum fidei supernat. sufficiat, si una propositio sit revelata, & altera moraliter sit certa vel evidens, veluti supra praemissum fuit.

**411.** Tertio Assert. sic probat Joan: a S. Thoma. Duo sunt, quae Ecclesia acceptat in Pontifice: unum, quod hic & nunc sit regula fidei nimirum animata; alterum, quod acceptet illum tanquam Caput, cui universalis Ecclesia unitur, & sic acceptando faciat illam propositionem de fide, scil. quod haec persona particularis rite electa sit verus Pontifex: est namque impossibile, quod Ecclesia erret in acceptanda quacunque Regula fidei, sive sit definitio Concilii, sive liber aliquis Canonicus, sive traditio aliqua: & similiter est impossibile, quod acceptando talem regulam tanquam regulam fidei, non sit de fide, quod illa sit vera & legitima regula: Ergo pariter impossibile est, quod Ecclesia erret in acceptando S. Pontificem in particulari: siquidem illum acceptat tanquam regulam supremam & animatam in proponendis rebus fidei. Confirmatur. Si enim non esset certum secundum fidem, quod iste liber in particulari sit Canonicus, ut ista definitio sit legitima definitio, non possemus esse certi de rebus definitis aut traditis in Libro Canonico. Ergo simili modo non esset certum secundum fidem, quod ista persona in particulari aliquid revera circa credenda definiat aut declaret, quando de ejus legitima electione, potestate & authoritate prudenter dubitare possemus. Demum huc faciunt omnes rationes, quibus probatur Summi Pontificis Primatus, superioritas, & infallibilitas. Non enim procedunt solum de Summo Pontifice ut sic, & existente in statu abstractionis seu intentionali, sed de quolibet in singulari, ad Thronum Apostolicum per legitimam electionem evecto. Quid autem ad hanc requiratur, cum Canonistis in meo Tr. de Roman. Pontif. part. I. dissert.2. per extensum expono.

*Sed contra*

**412.** Arguis primo: Si est de fide, hunc numero electum esse verum Pontificem, etiam est de fide, electores servasse formam praescriptam electioni Pontificiae, ex. gr. quod saltem duae tertiae in hanc personam conspiraverint, sine interveniente simonia vota sua contulerint &c. Atqui hoc non est de fide: quis enim nobis hoc proposuit tanquam de fide tenendum? Ergo &c.

**413.** Secundo: Non est de fide, saltem immediate, hoc Concilium generale v.g. Tridentinum esse legitimum, esto sit de fide, quod omne Concilium legitime congregatum sit verum Concilium. Ergo nec de fide est, hunc numero Clementem esse verum Pontificem; licet sit de fide, omnem Episcopum Romanum legitime electum & pacifice acceptatum, esse verum Pontificem. Ant. fundatur in eo, quod non constet de fide, Episcopos in Concilio congregatos fuisse revera Episcopos.

**414.** Tertio: Non est de fide, hunc numero hominem esse vivum, aut esse baptizatum: ergo nec est de fide, esse verum Pontificem & Vicarium Christi. Ant. prob. Ante electionem non erat de fide, esse virum, vel baptizatum : ergo nec post electionem erit de fide : nulla siquidem desuper subsecuta fuit revelatio vel definitio. Conf. jam etiam prob. Si consequens est contingens, seu non necessarium, etiam antecedens non potest esse necessarium : ex. gr. ponitur haec propositio antecedens : hic homo, Clemens XII. est Summus Pontifex : illius consequens est, quod sit baptizatus : cum sine baptismo Pontificatus in Clemente secundum modernam DEI Providentiam sit impossibilis.

**415.** Quarto: non minus Ecclesia acceptat hunc numero Sanctum, v. g. Joannem Nepomucenum a Sede Apostolica rite canonizatum, quam acceptet hunc numero Clementem tanquam a Cardinalibus, Ecclesiam universam repraesentantibus, rite electum : & tamen haec propositio : *Hic numero canonizatus est in gloria* non est de fide, uti docet D. Th. Quodlib. 9. a. 16. Ergo &c.

**416.** Quinto: In hoc syllogismo (Omnis hostia rite consecrata continet sub speciebus panis verum Corpus Christi : sed haec hostia in particulari est rite consecrata : Ergo haec hostia in particulari sub speciebus panis continet verum Corpus Christi) conclusio non est de fide absoluta, quamvis per propositionem minorem manifestetur, quod praedicta conclusio sit propositio particularis immediate contenta sub universali revelata. Ergo nec erit de fide conclusio in isto syllogismo: Omnis Pontifex legitime electus & ab Ecclesia acceptatus est verus Pontifex. Clemens XII. est legitime electus & ab Ecclesia acceptatus; ergo Clemens est verus Pontifex.

**417.** Sexto: Quod est de fide, tenemur credere: item debet non esse solum probabile, sed necessarium, certum & infallibile: at, Clementem XII. esse verum Pontificem, non tenemur credere: etsi enim de fide sit, esse de fide; quemlibet rite electum in Caput Romanae Ecclesiae, esse verum Pontificem, non tamen est de fide; esse de fide, quod hic Clemens XII. sit verus Pontifex: siquidem nullibi sufficienter hoc declaratum fuit. Insuper sententia opposita non est damnata; adeoque nostra non est certa, sed intra lineam probabilitatis consistit.

**418.** Resp. ad primum, secund. & tertium, posse aliquid dupliciter de fide esse: nimirum vel per se primo, immediate, & formaliter: vel per sesecundo, mediate, illative, seu virtualiter. Primo modo est de fide; quod & per lumen DEI immediate attingitur, & quod tanquam aliquid immediate revelatum assensum fidei terminat: secundo modo est de fide, quod ut contentum in propositione immediate revelata attingitur tanquam conclusio in suo principio; puta, per lumen Theologicum, quod est illativum ex his, quae sunt de fide. Quibus praemissis, dicendum primo est, esse immediate, & de per se primo de fide, quod haec persona ut legitime electa, & acceptata tanquam regula & Judex fidei, sit verus Pontifex: hoc quippe de quolibet legitime electo definit Martinus V. & continetur in promissione Petro facta, in Symbolo Professionis fidei, declaraturque in exercitio per acceptationem Ecclesiae. Dicendum est secundo, hinc esse saltem mediate de fide, & per illationem Theologicam; in hujus Pontificis electione ex parte eligentium formam praescriptam fuisse observatam sine aliquo defectu substantiali: similiter ex parte electi nihil deesse ex requisitis necessariis, v. g. quod sit baptizatus, mas, Catholicus, nulloque impedimento Juris naturalis & Divini laboret; quo Pontificalis Dignitatis redderetur incapax: nam haec omnia necessariam connexionem & consequentiam important cum praedicta fidei propositione, utpote, quae sine veritate & subsistentia talium requisitorum subsistere non posset. Eadem responsione dissolvitur, quod de Concilii generalis congregatione adducitur: siquidem, si semel acceptata sint & a S. Pontifice approbata, quae in aliquo Concilio fuerunt conclusa & definita, per consequentiam Theologicam deducitur, Concilium fuisse legitime congregatum, & ex veris Episcopis compositum. Neque necesse est, ut omnes convocati ad definiendum sint veri Episcopi. Sed nec per aliquam revelationem in scriptura, aut definitionem tanquam de fide certum constat, quod hic determinatus Episcopus legitime electus, & pacifice acceptatus sit verus Episcopus: & quod haec particularis contineatur immediate sub propositione universali, quae esset de fide, v. g. haec: *omnis Antistes ad Episcopalem Ecclesiam legitime electus, & pacifice acceptatus, est verus Episcopus*: Non enim talis Divina revelatio, & promissio, expeteretur vel conduceret ad regulam infallibilem Ecclesiae universalis, sed tantum ad utile Regimen Ecclesiae vel Provinciae particularis.

**419.** Ad quart. Thomistae ut salvent mentem Doctoris Angelici Resp. non constare, hanc universalem, *omnis homo legitime seu rite canonizatus est sanctus & in gloria*, alicubi formaliter & immediate revelatam esse: idcirco nec particularis (*hic homo rite canonizatus est sanctus, & existit in gloria*) est immediate & formaliter revelata. Propterea D. Th. *cit. quodlib. 9. art. 16.* dicit, Sanctorum canonizationem esse medium quid inter judicium Papae de rebus fidei definientis, & inter judicium pronuntiantis de factis particularibus, veluti dum agitur de criminibus, aut possessionibus. Subdit autem: *quia tamen honor, quem Sanctis exhibemus, quaedam professio fidei est, qua Sanctorum gloriam credimus, pie credendum est, quod nec in his judicium Papae errare possit*. Si quis cum aliis, qui revelationem propositionis universalis de canonizatione Sanctorum adstruunt, sentiat, consequenter tenebit, esse immediate de fide, quod Joannes Nepomucenus sit Sanctus, & in gloria.

**420.** Ad quint. Resp. Magnif. P. Bened. Petschach. *tr. de fide, thes. 7.* non esse moraliter evidens eo gradu, quo evidentia credibilitatis requiritur ad actum fidei, hanc numero hostiam esse rite consecratam a legitimo Ministro: non enim adest testimonium universalis Ecclesiae, quod hoc suadeat, sicuti adest ad suadendum, hunc numero Pontificem esse legitime electum. Sic ille. Magnif. D.P. Rector, Coelestin. Mayr *tr. de fid. Div. disp. 1. q. 3. art. 3. §.2.* respond. hanc particularem, *Haec hostia est consecrata*, nulla nobis evidentia applicari, quae tamen ad assensum fidei necessario concurrere debet &c. Addo ego, dictam particularem propositionem, ejusque certitudinem non pertinere ad regulam infallibilem universalis Ecclesiae.

**421.** Ad sext. Resp. Paul. a Concept. hanc propositionem, quod Clemens sit verus Pontifex, non esse credibilem fide Divina & supernaturali, usque dum Ecclesia declaret, revelationem universalis esse immediatam revelationem particularis: hoc enim certo constare debere, ait; nec sufficere solam probabilitatem : cum hoc tamen cohaerere, quod praefata propositio in se & speculative sit immediate de fide : & hoc defendit ille, sed tantum ut probabile. Sique insistimus, qualis ergo assensus practice praestetur praedictae propositioni reponis, assensum fidei humanae, aut Theologicum, similem illi, quem praebemus huic propositioni : *Christus est visibilis*.

**422.** Verum, insistendo connexio-432 ni doctrinae, melius defenditur, esse de fide, quod sit de fide, hunc numero Clementem post pacificam ejus acceptationem, esse verum Pontificem, idque fide Divina credi posse; quandoquidem, ut inter alios Theologos tenet Joan. a S. Th. negans illam propositionem, non tantum esset schismaticus, sed etiam haereticus : quia non tantum scinderet unitatem Ecclesiae, verum etiam perversum dogma foveret, negando, Caput Ecclesiae noviter electum, acceptatumque habendum esse pro Pontifice & pro Regula fidei.

### De Intolerabili calumnia Vicarium Christi Antichristum nominantium.

**423.** VEnerationi & filiali subiectioni, quam SS. Patres, tot Ecclesiastici Praesules, Sapientissimi Doctores, nec minus coronata Imperatorum Regumque Capita, atque alii eminentes Principes legitimo Christi in terris Vicario a primis nascentis Ecclesiae saeculis usque ad nostra tempora, quidam nescio, quo insano oestro abrepti sectarii superioris aevi per Antichristi detestabilem nomenclaturam objicere non sunt veriti.

**424.** Joannes Wicleff. art. 30. in Constantiensi Concilio Sess. 8. damnato, excommunicatio Papae, ait, vel cujuscunque, non est timenda: quia est censura Antichristi. Joan. Huss apud Cochlaeum lib. 3. Histor. Hussiticae dixit: Papa non est conformis Christo, & Apostolis; non Christi, sed potius Antichristi est Vicarius, & bestia illa, de qua in Apocalypsi. Lutherus ad cap. 49. Genes. vulgata opinio est (inquit) apud omnes Auctores Ecclesiasticos, quod ex Tribu Dan venturus sit Antichristus, quem per colubrum intelligunt: sed alienissima est ab hoc loco, & falsissima opinio: ac puto, diabolum hujus fabulae fictorem fuisse, & finxisse hanc glossam, ut nostras cogitationes a vero & praesente Antichristo abduceret. Nam ex omnibus scholis Papisticis nemo est, qui sentiat, Papam esse Antichristum. Joan. Calvinus ad cap. 2. posterioris ad Thessalonicenses, quisquis e scriptura edoctus erit, quaenam DEO maxime sunt propria, & ex adverso intuebitur, quid sibi Papa usurpet, etiamsi puer sit decennis, non multum laborabit in noscendo Antichristo.

**425.** Hanc horribilem calumniam 425 inter caeteros perample & nervose refutat Cardinal. Bellarm. To. 1. controv. lib. 3. per aliquot capita, quae in compendio refert Coccius in Thesaur. To. 1. lib. 7. & probatur primo: Antichristi nomen (quod hostem & aemulum Christi significat) Romano Pontifici, qui se servum & Christo subjectum fatetur in omnibus, non convenit. Secundo: Summi Pontifices jam in magno numero unus alteri successit; Antichristus erit unus. Tertio, Antichristus nondum venit: illiusque nomen proprium adhuc ignoratur; si autem esset Summus Pontifex, utique de ejus nomine certo constaret. Quarto, Antichristus erit Judaeus nasciturus ex Tribu Dan: quis autem Summorum Pontificum vel stemate, vel religione vel ullo modo fuit Judaeus? Quis eorum a Judaeis pro Messia susceptus? Quinto, Antichristus sedebit in Templo Salomonis Hierosolymae; at nullum Summum Pontificem ab Anno 600. unquam Hierosolymis fuisse, credibile est. Sexto, Antichristus negabit, JESUM esse Christum: docebit vero, se esse verum Christum in Lege & Prophetis promissum: Se solum esse DEUM: an ullus Summorum Pontificum talia docuit? Septimo, Antichristus miracula falsa patrabit: faciet enim ignem de Coelis descendere: dabit imagini bestiae vim loquendi: finget se mori, & resurgere: item per fraudes & dolos Regnum Judaeorum adipiscetur: pugnabit cum tribus Regibus, nimirum Aegypti, Libiae, atque Aethiopiae, eorumque Regna, illis devictis, occupabit: subjicet sibi alios septem Reges, eoque modo Monarcha Mundi evadet: cum innumerabili exercitu Christianos toto Orbe persequetur. De his, quomodo singula de Antichristo probentur, videatur Bellarm. *loc. cit.* Omnes autem boni summe detestabuntur impudentem calumniam eorum, qui ex Vicario Christi belluam tam terribilem efformare non formidant.

**426.** Si apud multos Adversarios haec propositio: *Papa est Antichristus*, est articulus fidei, tunc apud ipsos est necessario credendus. Si autem non est articulus fidei, quare ergo tale quid docent & credunt? Non autem esse articulum fidei, constat ex ipsorum perpetuo principio: illud enim statuunt pro articulo fidei, quod ex obvio Scripturae sensu quilibet fidelis ac illiteratus absque difficultate eruere potest. At veritatem dictae propositionis quilibet fidelis ac illiteratus Adversarius ex obvio al: cujus Scripturae sensu eruere non valet; imo nec literatissimi quoque. Ergo dicta propositio non est articulus fidei: ergo nec credenda.

**427.** Multi (ut recte instat Godefrid. Volusius in *Aurora Pacis Religiosae pag. mihi 33.*) quos ipsi Protestantes pro Sanctis & piis habent, ante Lutherum Romano Pontifici comunicarunt, & eum non pro Antichristo, sed Christi supremo & Oecumenico in his terris Vicario agnoverunt. Talis fuit Augustinus, Benedictus, Bernardus, Dominicus, Franciscus &c. viri literis magis e Coelo, quam humanitus exculti, quibus nec scientia deerat ejusmodi articulum ex Scriptura eruendi, nec conscientia illum intrepide coram toto mundo profitendi.

**428.** Teste eodem Volusio inter ipsos Protestantes non pauci reperiuntur, qui hunc articulum fidei nec verum nec necessarium agnoscunt. Ex iis sua aetate notus ipsi erat in Germania Conradus Bergius Professor Bremensis in paucis doctus & moderatus. In Anglia H. Hammond. Professor Oxoniensis, cui Maresius (Acatholicus) his verbis insultat: *Eo furoris hic Hammond processit, ut causam Papae ex professo propugnet, eumque esse Antichristum neget.* Ipse Hammond id recenset, & hanc dicam false irridet in *Commentar. de Confirmatione per impositionem manuum Episcopi* cap. 1. Sect. 11. pag. 8. Eandem assertionem confirmat Serenissimi Angliae Regis Jacobi ingenua confessio, quae habetur in eius *Apologia pro iuramento fidelitatis* in praefat. monitoria: ubi sic inquit: "Sane quoad definitionem Antichristi, nolo rem tam obscuram & involutam tanquam omnibus Christianis ad credendum necessariam urgere &c. In disputatione tanta scrutari nos Scripturas oportet, ut veritatem eruamus." Ergo iuxta Sententiam Regis Angliae non patet ex obvio Scripturae sensu, Papam esse Antichristum, ac proinde non est articulus fidei necessarius.  

**429.** Ex Augustanis sine dubio praememoratis annumerandi sunt Auctores formulae interim, speciatim Calixtus & Hornaeus a Volusio allegati, qui eo ipso, quod Romanam Ecclesiam in fundamentalibus ad salutem perstitisse fateantur, Antichristianismum Romani Pontificis exploserunt. Esto etiam hinc inde aliter ab ipsis scriptum reperiatur, id factum forte in juvenilibus annis, & quando ex lectione SS. Patrum nondum ita defoecati erant ingenii. Id ex Augustanis agnovisse, dicit Volusius, Lubecensem Hierarcham Lutheranum & veteranum Theologum Menonem Hanckenium in *Irenico suo p. 825*. ibi: Ob der Pabst der grosse Antichrist sey, ist eben kein zu der Seeligkeit nothiger Lehr-Punct, wann wir nur unsern lieben HErrn Christum und dessen, von ihm in seinem Wort vorgeschriebene Religions-Puncta behalten, so mag es umb den Pabst und sein Reich beschaffen seyn, wie es wolle, wie dann vil tausend unter uns seynd, die vom Pabst und grossen Antichrist nichts zu sagen wissen, aber doch GOttes liebe Kinder seyn konnen. 

**430.** Quibus annectendum, nec in primis illis & Oecumenicis Symbolis, nec in Augustana Confessione hujus articuli vel minimam ingeri mentionem: Igitur nec certus nec ad salutem necessarius est: praesertim quod Lutherus Apocalypsin de authenticam concedere nolit. Confer Cleopham Distelmeyer, qui viginti palmaribus rationibus ex Petro Tyraeo Latino scriptore, in idioma Germanicum traducto, Romanum Pontificem a summa injuria imputati Antichristianismi egregie vindicat. Quodque haec gravissima injuria, Capiti illata, in universum Corpus Ecclesiae Catholicae redundet, per se patet: nam omnes Catholici, etiam Imperatores, Reges, & Principes Romanum & Summum Pontificem tanquam filii obedientes Patrem suum Spiritualem venerantur, & sectantur. Si ergo S.Pontifex esset Antichristus, omnes Christiani Catholici forent Antichristiani, adeoque pejores, quam omnes Mahumetani, & pagani, utpote de quorum Capite vel Supremo Principe nostri Novatores non solent scribere & docere, quod sit Antichristus Bestia illa saevissima, & infernalis. Satis de his. Progrediemur ad materiam de fide Divina.