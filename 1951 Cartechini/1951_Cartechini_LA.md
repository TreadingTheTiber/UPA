## CAPUT 11: QUID SIT THEOLOGICE CERTUM

### I. DEFINITUR QUID SIT THEOLOGICE CERTUM ET CRITERIA AD IPSUM DIGNOSCENDUM.

Duo elementa definiunt quænam sit propositio theologice certa: unum positivum, aliud negativum.

Positivum est certitudo veritatis ipsius propositionis theologice certæ, quæ certitudo habetur ex universalitate consensus ut in propositionem theologice certam, vel saltem ex intimo nexu cum doctrina fidei. Negativum est quod ista propositio non proponitur et prædicatur ut certo revelata ac de fide. Ratio vero cur non censeatur esse simpliciter de fide, licet universaliter teneatur ut certa, potest esse duplex: vel quia non constat sufficienter quod consensus sit in eam non solum ut in propositionem veram sed etiam ut in propositionem revelatam et de fide credendam, atque ideo antequam de illa definitio Ecclesiæ existat, theologi generatim fateantur non posse dici simpliciter de fide; vel quia est **conclusio theologica** deducta ex una quidem propositione revelata, ex alia vero certa aliunde, scilicet vel theologice vel lumine rationis.

**1. *Theologice certa* est quæ admittitur ab omnibus scholis ut intime connexa cum Revelatione.**

*Est conclusio theologica (non dico scholastica).* Ex hac propositione patet quod omnes theses *systematicæ* seu propriæ alicuius systematis non sunt theologicæ certæ; seu theses de quibus admittitur disputatio inter catholicos non sunt theologicæ certæ. Ita: de uno esse in Christo; quod non detur reprobatio negativa; et de medio cognitionis futuribilium ex parte Dei; quomodo sit quantitas et statura naturalis in Christo in Eucharistia; quomodo sit explicandus influxus Dei in hominem inspiratum.

Quando ergo in aliqua thesi habetur ut *adversarius aliquis theologus catholicus* qui non sit evidenter damnatus ab aliquo documento officiali, vel cuius doctrina non sit evidenter inconciliabilis cum doctrina alicuius concilii vel Pontificis posterioris illi theologo, vel cuius sententia non sit evidenter derelicta ab omnibus posterioribus theologis, ut sæpe evenit v.g.

*Durando et Occam aut Biel: signum est quod thesis dici non potest theologice certa.*

**2. Intime connexa cum Revelatione, seu virtualiter revelata, seu theologice certa est illa quæ deducitur ex una certo revelata et ex alia certa, licet non revelata.**

Potest esse certa ex quocumque campo, sive philosophico, sive theologico, sive historico. Quod requiritur prævia certitudo facti Revelationis est theologice certum: ex eo quod actus fidei est *(dogma)* rationabilis et irrevocabilis; quod ad cognoscenda miracula non requiritur per se lumen supernaturale, quia definitum est miracula esse signa certissima facti Revelationis: quod non esset verum si subiective convincere non possent *intellectum* sine illo lumine; quod inspiratio dicat illustrationem intellectus, motionem voluntatis et assistentiam: quia definita est *natura inspirationis* (Dz. 1787): Deus est auctor Scripturæ universæ; quod exsistentia Dei demonstrari potest; quod naturalis Dei cognitio in hac vita est *solum mediata*: quia in Concilio Viennensi damnatum est quod visio beatifica sit naturalis: sed perceptio immediata Ontologistarum videtur esse idem ac visio beatifica; quod cognoscimus Deum per formam propriam: nam naturalis cognitio non est nisi mediata, ut patet contra Ontologistas (hoc deducitur ex una revelata et alia theologice certa): ergo non est per formam propriam.

**3. Non est conclusio theologica, neque est ideo theologice certa illa quæ solum probabiliter et non evidenter deducitur ex principiis revelatis.**

Exemplum: quod visio Dei sit *absolute* supernaturalis est communis doctrina.

**4. Sunt theologice certæ propositiones in quibus omnes scholæ conveniunt ut in propositiones certas, sed non conveniunt ut in propositiones revelatas et de fide credendas.**

Signum quod sint theologice certæ est consensus ille qui non posset adesse si res non sit intime connexa cum revelatis: nam in aliis rebus, puta in thesibus quibusdam philosophicis, videmus adesse in scholis multas discrepantias. Ita intelligis hanc notam quæ aliquando datur: est theologice certum ex *consensu* theologorum quod anima Christi habuerit gratiam habitualem et visionem beatificam.

Dogmata hic sunt pro visione beatifica *unio hypostatica*, pro gratia habituali quod Christus est causa meritoria nostræ iustificationis.

**5. Ut intelligas quæ sit propositio theologice certa, scias esse contradictoriam illarum quæ dicuntur erroneæ.**

a)\ Est erronea illa quæ opponitur alicui propositioni quæ, cum sit certa, tamen non est certum esse de fide;

b)\ vel quando oppositio, licet contradictoria sit certe de fide, non sit omnino certa et indubitata. Aliis verbis hic disputatio esset de ipsa oppositione (de ontologismo cf. P. Lennerz, *de Deo uno*, pag. 65: requiritur ratiocinium ad ostendendam illam oppositionem);

c)\ quæ negat immediate propositionem quæ non est de fide, sed conclusio theologica deducta evidenter ex una de fide et altera evidenti solum lumine naturæ. v.g. soli Episcopi sunt successores Apostolorum.

Hic verificatur notio erroris supra explicata. Qui enim negat conclusionem theologice certam non est hæreticus, quia non negat aliquid formaliter revelatum, nisi neget etiam præmissam de fide ex qua infertur; errat tamen gravissime, quia negat id ex quo negato convinci potest, adhibito alio principio naturali evidenti, ad negandum obiectum fidei (*exemplum*: de infallibilitate in conclusionibus theologicis et in factis dogmaticis). Qui enim negat conclusionem theologicam deductam evidenter ex præmissa certa de fide et ex alia præmissa evidenti ex lumine naturæ, eo ipso deducitur necessario ad negandam præmissam de fide, quantum est ex parte obiecti negati, quia præmissa evidens naturaliter necessitat ad eam non negandam; constat autem ex logica quod non potest conclusio esse falsa nisi una ex præmissis sit falsa, quia falsum non procedit a vero sed solum a falso, licet verum posset deduci a falso. Cum ergo etiam illatio sit evidens et negari non possit, est necesse quod neget præmissam de fide, quæ sola potest libere negari, quia alia est naturaliter evidens.

**6. Quare signum certum et facile ad cognoscendam aliquam propositionem theologice certam est considerare an ex negatione eius sequatur negatio alicuius dogmatis.**

Cf.\ thesis de virtualiter revelatis et de factis dogmaticis; de singulis partibus quæ sunt inspiratæ.

**7. Sæpe nostræ theses, quamvis sint desumptæ ex conciliis, tamen non sunt dogmata sed solum theologice certæ, quia continent aliquam determinationem quæ non est in concilio et quæ tamen ex concilio deducitur.**

Concilia enim solent habere hanc regulam: eligunt in definiendo aliquam formulam satis genericam quæ possit explicari secundum varia systemata theologica; quia concilium vult, ut ita dicam, respectare seu salvare omnia systemata, si non sint evidenter falsa. Quare definiunt minimum quod sufficit ad excludendum errorem contrarium. In libris autem theologorum res proponitur cum aliqua determinatione maiori, quæ certe immediate deducitur ex definitione, sed tamen in illa non invenitur. Theologus autem habet determinationem maiorem, quia hic præcise est unus ex scopis præcipuis theologiæ : deducere ex principiis fidei conclusiones, ut comprehensio et extensio dogmatis distincte pateat in suis consequentiis.

*Dico quod ita augetur comprehensio textus:* v.g. est definitum factum inspirationis et illud analyzando pervenio ad illa tria elementa: motionem in voluntatem, illustrationem in intellectum, assistentiam in executione. *Extensio:* est dogma quod Christus passus est pro nobis; extendo illud et dico etiam pro omnibus hominibus. Do multa alia exempla.

*Existentia Dei demonstrari potest:* Concilium dicit: "cognosci". Saltem theologice certum est quod anima sit immortalis natura sua, quia Concilium dicit quod est immortalis. Quod protoparentes constituti sint in gratia, est saltem theologice certum; Concilium dicit quod constituti sunt in iustitia et sanctitate originali: et hoc est dogma fidei.

*Quod peccatum originale non consistat formaliter in concupiscentia* est theologice certum, quia definitum est quod peccatum originale per baptismum aufertur et tamen concupiscentia manet.

*De tenendis in Concilio Vaticano:* (Dz 1839) definit "tenendum": non dicit "credendum": ex quo deducitur esse infallibilis etiam in veritatibus connexis, quod est theologice certum. De iustitia quod non sit mere forensis est definitum; est saltem theologice certum quod sit aliquid permanens physice in anima nostra.

### II. QUOMODO EX DOGMATE DEDUCANTUR THEOLOGICE CERTA[^4]

Ex aliquo dogmate videbis quid sit theologice certum si :

a)\ ante omnia eliminas quæ non sunt definitæ; et hæc sunt: vox ipsa, imago phantastica, conceptus technicus;

b)\ deinde præcise discernas punctum definitum;

c)\ demum si attente consideres quæ necessario ab hoc dogmate præsupponuntur vel cum eo sunt necessario connexa, vel ab eo necessario deducuntur.

**1. Voces, ut patet, non sunt definitæ.**

Si quis velit adhibere alium terminum ad significandam revelationem supernaturalem, vel mysterium, vel dogma, vel fidem, vel Trinitatem, vel unionem hypostaticam, vel gratiam, non est hæreticus: verba enim sunt signa conventionalia, licet in usu verborum nemo debeat recedere a sensu communi: ideo Apostolus prohibuit etiam vocum novitates, quia sola vox male electa potest esse causa multarum litium et revolutionum (cf. "*liberté, égalité, fraternité*"). Fere omnia quæ explicantur in nostris universitatibus modernis sunt profanæ vocum novitates.

**2. Sed neque imago phantasiæ, ut patet, est definita:**

"Descendit ad inferos"; "Tunc dicet rex iis qui a sinistris erunt"; "sedet ad dexteram Patris"; "inspiratio Spiritus Sancti".

**3. Quando datur aliqua definitio a Conciliis vel a Papa, conceptus qui est definitus est conceptus communis, prout intelligitur ab omnibus, et non conceptus technicus aut systematicus proprius alicuius systematis.**

Do exempla multa et celeberrima:

*Quod anima sit forma corporis* (Dz. 481): conceptus technicus est conceptus aristotelicus formæ cum suis relationibus; hic conceptus non est definitus; sed Concilium voluit hoc definire: quod anima et corpus efficiunt unum et non merum compositum casuale vel accidentale, et quod anima est elementum specificum, seu perfectivum, seu formale corporis; aliis verbis, id ex quo corpus habet quod sit corpus hominis, et non animalis, est anima.

*Voluit ergo definire factum unionis, ut patet pro mysterio Incarnationis:* quia si esset unio accidentalis, passio corporis non fuisset passio alicuius animæ rationalis et liberæ, et periret tota redemptio quia periret passio quæ facta est in corpore Christi. Unde si quis velit esse Carthesianus vel atomista, non est contra Concilium, licet difficillime possit cohærere cum verbis eius.

Ita notiones Personæ et Naturæ quæ sunt definitæ in mysterio Trinitatis et Incarnationis (Dz. 428-429), non sunt definitiones technicæ aristotelicæ, scilicet pro natura: principium motus et quietis in eo in quo est et non secundum accidens; pro persona: rationalis naturæ individua substantia.

Sed pro natura intelligitur in dogmate id ex quo aliquid constituitur tale, v.g. homo, et per quod distinguitur ab angelo et ab animali; et pro persona: sensus alicuius individui rationalis ab alio pariter individuo plene distincti, quo dicitur: aliquis, aliquis homo, et per quod respondetur ad interrogationem: quis est ? Est Petrus vel Paulus. Dum natura respondet ad interrogationem: Quid est ? Est petra, vel equus, vel homo, vel Deus.

Ita de gratia quæ est causa formalis iustificationis (Dz. 799): causa formalis id significat quod gratia est aliquid intrinsecum in nobis ex quo sumus realiter iusti; sed non est definitus sensus stricte Aristotelicus de aliquo comprincipio quod ut actus componat cum potentia seu cum materia.

Ita de lumine rationis (Dz. 1806) et de conversione: in Eucharistia (Dz. 877).

**4. Do nunc aliquam synthesim conceptuum communium omnium et conceptuum systematicorum.**

**a) Principia communia et immutabilia:**

> Hæc sunt puncta doctrinæ in quibus omnes theologi catholici conveniunt et convenire debent et ex quibus coniunctis cum revelatis deduci possunt veritates theologice certæ.

Ipsa etiam ut præsupposita in definitione sunt saltem theologice certa: (ex synthesi philosophiæ).

i)\ Quod existit veritas et quod sumus capaces cognoscendi veritatem, contra scepticismum (cf. thesim de Deo uno).

ii)\ Obiectivitas cognitionis, contra idealismum seu immanentiam (cf. damnatum Modernismum).

iii)\ Quod veritas sit absoluta, i.e. eadem pro omnibus; contra relativismum: nam si verum esset solum quod nunc appareret, nulla daretur norma comparationis ad distinguendum inter verum et falsum; unde omnis affirmatio æquivaleret suæ negationi.

iv)\ Quod conceptus nostri, saltem aliquomodo, sunt universales: nam si nullam admittis universalitatem nulla esset distinctio inter naturam et personam, et mysteria Trinitatis et Incarnationis esset contradictio.

v)\ Quod certitudo mere naturalis, licet non scientifica, est tamen vera, v.g. in fide hominum simplicium.

vi)\ Quod homo est capax ratiocinandi; est enim theologice certum quod potest demonstrare existentiam Dei.

vii)\ Atque ideo: prima principia entis ut contradictionis, rationis sufficientis, causalitatis, finalitatis. Quare non potes dicere: secundum logicam Kantianam vel Hegelianam hæc principia non habent sensum; nam illa logica est *absolute hæretica*.

viii)\ Obiectivitas relationum, ut causalitatis, similitudinis: ad cognoscendam existentiam et essentiam Dei, quod est dogma contra agnosticos.

ix)\ Aliquomodo: existentia substantiæ et accidentis (licet non necessario cum omnibus determinationibus Aristotelicis). Nam secus non posset explicari Transubstantiatio et gratia quæ non est idem ac anima et tamen est in anima.

x)\ Quod dantur mutationes: nam est dogma quod homo potest amittere gratiam, et quod in ea potest crescere.

xi)\ Distinctiones rationis cum fundamento in re; v.g. in Trinitate.

xii)\ Quod existant extensa seu corpora.

xiii)\ Quod esse in loco et in tempore dicant aliquid reale, seu quod tempus et spatium habeant fundamentum in re; nam aliter non haberet sensum quod Christus vixerit tali loco vel tempore.

xiv)\ In genere quod existat ens spirituale, contra materialismum.

xv)\ Quod homo habeat animam spiritualem et immortalem.

xvi)\ Quod anima in homine sit una tantum: quia si dicis quod anima sensitiva est alia ab intellectiva, dolores sensibiles Christi non fuissent dolores alicuius animæ spiritualis.

xvii)\ Quod homo est homo ex unione animæ et corporis: anima est forma corporis.

xviii)\ Quod in homine sensus non sunt omnino idem ac intellectus, quia distinguitur concupiscentia a peccato.

xix)\ Quod homo habet liberum arbitrium (est dogma).

xx)\ Quod homo potest cognoscere et demonstrare existentiam Dei.

xxi)\ Qui Deus non est idem ac mundus, contra pantheismum.

xxii)\ Quod est personalis, liber atque ideo potest loqui nobiscum.

xxiii)\ Et quod Illum cognoscimus ut personalem, quia cognoscimus ut principium et finem.

xxiv)\ Quod homo ad religionem teneatur, et si Deus loquatur, quod teneatur Illum audire.

xxv)\ Quod ex ipsa natura rerum existit discrimen inter bonum et malum; quod discrimen homo potest cognoscere; et quod ideo teneatur ad bonum faciendum et malum vitandum.

xxvi)\ Quod est facile cognoscere et facere primas applicationes saltem legis naturalis: ut amare parentes, non occidere, adiuvare proximum.

*Hæc principia sunt patrimonium commune totius generis humani in omni tempore*; systemata contingentia mutantur, hæc non mutantur; sunt autem necessaria ad cogitandum et ad affirmandum dogma.

Si qua theologia vel philosophia hæc in dubium revocat vel de his nullo modo loquatur, est plene hæretica, docente etiam Encyclica *HUMANI GENERIS*:

> "ea quæ communi consensu a catholicis doctoribus composita per plura sæcula fuere ad aliquam dogmatis intelligentiam attingendam, tam caduco fundamento procul dubio non nituntur. Nituntur enim principiis ac notionibus ex vera rerum creatarum cognitione deductis; in quibus quidem deducendis cognitionibus humanæ menti veritas divinitus revelata, quasi stella, per Ecclesiam illuxit. Quare mirum non est aliquas hujusmodi notiones a Conciliis Œcumenicis non solum adhibitas, sed etiam sancitas esse, *ita ut ab eis discedere nefas sit*." (p. 566)

Et propter hanc rationem docet eadem Encyclica quod omnes *etiam in rebus philosophicis*, qua par est reverentia animum intendere debent ad magisterium Ecclesiæ, "cuius profecto est, ex divina institutione, non solum veritatis divinitus revelatæ depositum custodire et interpretari, sed ipsis etiam philosophicis disciplinis invigilare, ne quid detrimenti ex placitis non rectis catholica patiantur dogmata" (p. 575).

**b) Puncta systematica:**

Alia e contra sunt puncta quædam systematica:

i)\ Principium actus et potentiæ;

ii)\ distinctio realis inter naturam et persona;

iii)\ distinctio materiæ et formæ, essentiæ et existentiæ in rebus creati;

iv)\ quod facultates, habitus et actus specificantur ab obiecto formali;

v)\ de quantitate, de qualitatibus;

vi)\ de diversis prædicamentis specifice intellecti;

vii)\ de principio vitali in brutis;

viii)\ de speciebus in cognitione;

ix)\ de intellectu agente;

x)\ de quinque viis specifice intellectis.

Istæ sunt theses quas Magisterium ecclesiasticum præfert inter alias, sed quas non supponit in suis definitionibus, licet verba definitionum desumantur ex hoc systemate.

Nota enim quod ista omnia possunt adhiberi ad significandos conceptus communes, quia aliqua distinctio inter essentiam et esse, inter actum et potentiam, est absolute necessaria.

Ita conceptus naturæ: est notio communis et necessaria pro theologia hoc sensu quod in omnibus hominibus sit aliquid identicum et stabile quod possumus cognoscere et relate ad quod possumus dicere cum infallibili certitudine: hoc ei debetur, illud non debetur.

*Ex his thesibus applicatis ad propositiones revelatas, non deducitur propositio theologice certa*, neque hæc potes dicere theologice certa præcise quia non præsupponuntur in conciliis. (Thesis de diverso obiecto formali supernaturali in fide, licet videatur vera, non est plus quam probabilior). Notiones istæ sunt technicæ seu systematicæ; istæ non definiuntur; seu: *quæ definiuntur a concilio vel a Pontifice non sunt propria alicuius solius systematis*.

### III. DE DUPLICE RATIONE ALIQUID DEDUCENDI EX DOGMATE

**a) Unice a priori**

> Inter propositiones theologice certas quædam obtinentur via ratiocinii unice a priori: istæ vocantur a quibusdam *theologice certæ*, ab aliis *implicite revelatæ*.

Et certe dici possunt *implicite revelatæ* si deductio fieri potest cum omni certitudine et vere a priori, i.e. adhibendo solum prima principia rationis. Nam veritates revelatæ in tantum intelliguntur a nobis in quantum sunt proiectæ in nostram mentem et receptæ, assimilatæ, comprehensæ a nostra ratione cum suo apparatu primorum principiorum necessariorum.

Quare si adhibendo hæc prima principia nos in lucem ponimus diversos aspectus dati revelati obiective initialis, non concludimus ad veritates vere novas. Sicut construitur metaphysica generalis proficiscendo ab aliquo dato initiali, i.e. a cogitatione humana obiectiva, sine recursu ad experientiam, quia ista est scientia legum necessariarum cogitationis obiectivæ, legum entis, atque ideo non habentur veritates vere novæ sed maior explicitatio alicuius obiecti per viam analysis: ita idem modus analyzandi aliquod obiectum secundum suas partes essentiales in theologia non est aliud nisi ratiocinium explicativum per quod deducuntur formaliter implicite revelata.

Sic inveniuntur partes in toto et vice versa (Sacram. 7); ita elementa alicuius definitionis in obiecto quod cognoscitur; ita ideæ particulares in idea generali.

Si vocas has propositiones theologice certas, certe tamen hæ propositiones videntur definiri posse de fide catholica. In his enim ratiocinatio solum deservit ad explicandum sensum præmissæ quæ est revelata et quatenus est revelata.

**b) Addito facto contingenti**

Si explicitatio fiat recurrendo ad aliquam veritatem facti, tunc est classis sequens.

Est classis illarum conclusionum quarum genesis supponit introductionem in ratiocinio alicuius veritatis non revelatæ sed cognitæ per experientiam.

Facta dogmatica sunt illa quæ ut elementa facti ingrediuntur in aliquam propositionem quam nemo potest negare vel ut de fide vel ut theologice certam: quod Ecclesia sit infallibilis in facto dogmatico est saltem theologice certum.

Enumerantur omnia ista:

i)\ factum legitimitatis alicuius Papæ vel alicuius concilii, ut Tridentini, (ingreditur ut elementum facti in omnibus dogmatibus Concilii Tridentini).

ii)\ sensus alicuius propositionis vel alicuius libri in relatione ad fidem (cf. Jansenium).

iii)\ character hæreticalis alicuius personæ (Nestorius, Wiclef): hoc potest esse necesse definire ne fideles inficiantur ab eorum doctrina.

iv)\ orthodoxia alicuius Patris Ecclesiæ vel alicuius eius libri.

v)\ sanctitas alicuius personæ (in canonizatione).

vi)\ nullitas vel realitas talis ordinationis, v.g. Anglicanorum.

vii)\ valor sanctificationis talis ordinis religiosi (approbatio ordinum religiosorum; non eo ipso omnes regulæ in particulari approbantur ut meliores).

viii)\ authenticitas Vulgatæ.

ix)\ factum talis obligationis quæ oritur ex tali lege ecclesiastica, v.g. sese confitendi semel in anno, vel communicandi in Pascha.

x)\ existentia sacramentalium.

xi)\ existentia talium impedimentorum in matrimonio.

Parum refert si non possumus dirimere quæstionem utrum quædam ex iis factis sint dogmata vel solum theologice certa: nam ex una parte videntur revelata hæc particularia: hoc ens creatum est, hic homo redemptus est, Concilium Tridentinum est infallibile, hic Papa est infallibilis: quia in iis casibus non fit additio Revelationis sed explicatio vel applicatio eius; ex alia tamen parte sciendum est quod multa in genere a Deo revelantur, ut credantur solum in genere: nam ego non teneor ad faciendum actum fidei quod hic puer sit natus in peccato originali, vel quod hic Papa sit infallibilis: sed teneor ad faciendum seu eliciendum actum fidei circa illa quæ ipse definiat.

Vel potes dicere quod quædam revelantur seu dicuntur a Deo non iam ad faciendum seu eliciendum actum fidei, sed per accidens vel cum ordine ad articulos fidei (ex. de pænula S. Pauli).

Deus enim loquendo nobiscum sese accommodat moribus humanis, sicut orator quædam dicit per accidens seu per transennam.

Propono alio modo punctum præcedens difficillimum: relate ad ea quæ deduci possunt, seu:

Relate ad virtualiter revelata, distinguendi sunt duo casus:

i)\ quædam conclusiones obtinentur ex dogmate mediante ratiocinio unice a priori, id est sine recursu ad experientiam seu ad aliquod factum contingens. In talibus conclusionibus est valde difficile definire præcise quænam sint formaliter implicite revelatæ, quænam e contra solum virtualiter implicite revelatæ; *videtur non admittenda illa distinctio inter syllogismum mere ostensivum, et syllogismum vere illativum.*

Nam ante definitionem Ecclesiæ tales conclusiones vocantur theologice certæ, ut Immaculata ante definitionem; post definitionem veniunt theologi et dicunt fidentes: illa est formaliter implicite revelata. De facto in his conclusionibus habetur vel solum novus conceptus eiusdem realitatis: sicut quando dico: est dogma cognitio Dei, ergo est theologice certa demonstratio: demonstratio enim est conceptus magis determinatus cognitionis; vel habetur proprietas quæ in realitate definita continetur ut in radice: est dogma quod Christus sit homo: ergo est theologice certum quod sit risibilis.

Istæ conclusiones possunt dici implicite revelatæ si deductio fieri potest cum *vera certitudine adhibendo solum prima principia rationis*. In his valet plene ratiocinium Suresii et Lugonis; tales conclusiones possunt definiri et sunt credendæ de fide divina et catholica.

*Unica ratio quare sæpe non possunt definiri est quia non sunt certæ,* quia deducuntur cum aliqua minori rationis quæ non est absolute certa. Sed si propositio rationis esset absolute certa et a priori, certe conclusio posset definiri.

*Et de facto tales conclusiones intrant in illam categoriam quam approbant auctores quando dicunt quod formaliter implicite revelatum est definitio in definito, conclusio in præmissis*: illi conceptus novi, illæ proprietates, pertinent ad definitionem rei: nam nemo potest cum certitudine distinguere semper inter essentiam et proprietatem essentialem, et in eiusmodi distinctionibus continetur semper aliquid arbitrarietatis.

*Et amplius: si tales conclusiones non possent definiri, nihil potest definiri novi nisi quod est expressis verbis in Scriptura*: nam in omni syllogismo nos adhibemus prima principia rationis; v.g. ad deducendum quod Filius est consubstantialis Patri ex eo quod Christus dicit: "ego et Pater unum sumus", adhibeo principium identitatis et contradictionis.

Supponamus nunc quod sit vera sententia thomistica quod persona constituatur a propria existentia, cur non posset definiri quod in Christo est tantum unum esse ? Ratio præcise quare hoc non potest definiri non est quia thesis illa de una existentia in una persona est veritas nova, sed quia non est veritas certa.

Omnes auctores dicunt: qui testatur aliquam veritatem formaliter explicite, implicite testatur omne illud quod sub his circumstantiis, et etiam futuris pro Deo, audienti est eadem veritas. Iamvero audientes possunt esse diversi: si Christus dicit coram operario aliquo: "ego et Pater unum sumus", ille fere nihil intelligit; si dicit coram theologo, theologus dicit: est consubstantialis Patri; et in fine mundi quando cognitio Revelationis ex parte Ecclesiæ erit maior, melius adhuc intelligent illam veritatem et quæ necessario ex illa deducuntur possunt omnia dici formaliter implicite revelata.

Unde quod dicebant theologi veteres est verissimum: illæ consequentiæ sunt implicite revelatæ quæ deducuntur ex revelata veritate, bona et necessaria consequentia.

ii)\ Sed sunt aliæ conclusiones, non a priori sed a posteriori in quarum præmissis continetur aliquid factum contingens, v.g. sanctitatis alicuius personæ in canonizatione; vel in authentia Vulgatæ; in impedimentis matrimonii, quæ impedimenta omnino contingenter statuuntur ab Ecclesia; vel in cæremoniis Sacrificii Missæ et Sacramentorum, quæ etiam omnino contingenter statuuntur ab Ecclesia.

*Ista definiuntur et tamen non videntur revelata.* Ratio autem quare non sint credenda de fide divina et catholica videtur esse ista: adhuc non est dogma fidei quod Ecclesia in his definiendis sit infallibilis; est certum theologice. Si esset dogma, tunc etiam pro his plene valeret ratiocinium Suarezii et Lugonis: omnes definitiones Ecclesiæ, cuiuslibet generis, erunt dogmata fidei.

*Si enim Christus dixisset: ego vobis revelo quod Ecclesia in omnibus quæ definit est infallibilis, seu dicit verum,* Christus ipse cum illa propositione generali affirmavisset veritatem illarum definitionum. Quid est enim affirmare aliquam propositionem nisi dicere: est vera ? Utique alia veritas est infallibilitas Ecclesiæ, alia veritas est propositio definita ab Ecclesia; sed sunt duæ veritates necessario connexæ: unde qui affirmat unam, affirmat etiam aliam: sicut qui dicit: "Ego et Pater unum sumus", affirmat etiam consubstantialitatem et qui affirmat principia et videt conclusiones eo ipso affirmat conclusiones quæ necessario ab ipsis videt deducendas esse.

*Breviter ergo:* illa quæ deducuntur cum absoluta certitudine unice a priori, videntur esse omnia revelata; unica distinctio est utrum sint implicite an explicite revelata; et de facto etiam Encyclica "HUMANI GENERIS" loquitur solum de tali distinctione, ubi dicit:

> "Verum quoque est, theologis semper redeundum esse ad divinæ revelationis fontes: eorum enim est indicare qua ratione ea quæ a vivo Magisterio docentur, in Sacris Litteris et in divina 'traditione', *sive explicite, sive implicite* inveniantur" (p. 568). (Pius IX, *Inter gravissimas*, 28 oct. 1870, *Acta*, vol. I., p. 260).

*Alia distinctio inter formaliter revelatum et virtualiter revelatum, quasi virtualiter revelatum definiri non possit, licet deducatur cum certitudine a revelato, videtur non esse admittenda.*

### IV. QUID ERGO SIT REVELATUM FORMALITER EXPLICITE, VEL IMPLICITE; QUID VIRTUALITER REVELATUM; DISTINCTIO INTER IPSA

**1. Explico ante omnia unde desumatur distinctio rationis ratiocinantis :**

... ex diversis scilicet respectibus unius rei vel conceptus ad alias res; Homo: animal rationale (essent denominationes mere extrinsecæ); distinctio vero ratiocinatæ rei desumitur ex eadem re quæ præbet fundamentum tali distinctioni.

Quia aliquid potest esse revelatum formaliter explicite vel formaliter implicite: quæ distinguuntur a conceptu revelato per distinctionem rationis ratiocinantis, ut Trinitas, ὁμοούσιος, unio hypostatica sunt formaliter implicite revelata; quæ distinguuntur distinctione rationis ratiocinatae sunt etiam formaliter implicite revelata, sed antequam proponantur ab Ecclesia, communiter dicuntur theologicæ certa; postquam vero proposita sunt, vera dogmata. Quæ autem distinguuntur realiter, non sunt revelata, nisi aliunde constet.

**2. *Formaliter explicite revelatum* est id quod ipsi termini locutionis exprimunt.**

Potest fieri termino proprio: Deus fortis, Deus dixit quæ sunt in libris sacris, Verbum caro factum est, locutus est per prophetas. Potest fieri termino metaphorico: dominus exercituum, ego sum vitis vos palmites.

*Sed non est confundendum id quod expressis verbis in propositione aliqua significatur, cum eo quod prima fronte ex sola lectione vel auditione propositionis percipitur.* Potest enim accidere quod sensus verborum solum ex longa inquisitione innotescat et multæ sunt veritates explicite revelatæ quæ tales non apparent, nisi adhibeantur multa argumenta.

**3. *Formaliter implicite revelatum* est quod formaliter continetur in explicito revelato seu formaliter idem est cum explicite revelato.**

Sic continetur:

a)\ definitio in definito et vice versa: hoc est corpus meum: transubstantiatio;

b)\ relativum in correlativo: ita revelata una propositione revelatum est contrariam et contradictoriam esse hæreticam;

c)\ partes physicæ essentiales in toto et totum in partibus;

d)\ propositio particularis in universali;

e)\ conclusio in præmissis. Nam principium ex quo syllogismus procedit se habet ad conclusionem ut totum ad partem et conclusio se habet ad principium ut pars ad totum. Quare consequens est pars antecedentis.

Do exemplum: initium fidei est actus supernaturalis; ad omnem actum supernaturalem requiritur gratia; ergo etiam ad initium fidei requiritur gratia.

Patet quod in his ut transeam ex uno ad aliud sufficit explicatio terminorum quia quodlibet ex his ingreditur in definitionem alterius. Qui locutus est nobis in Filio, eo ipso dixit revelationem esse possibilem, dixit esse convenientem (Dz. 1807). Supra locutus sum de propositionibus quæ obtinentur a propositione revelata unice a priori seu via metaphysica: sunt istæ.

Do autem exempla quæ probant hæc, antequam definiantur ab Ecclesia, haberi ut theologice certa:

a)\ quod Trinitas, Incarnatio et Eucharistia sint mysteria ;

b)\ quod rationes contrariæ non sint cogentes seu evidentes ;

c)\ quod Trinitas, etiam post Revelationem divinam, non potest demonstrari sola ratione.

Hic autem adverte aliquam differentiam in terminologia auctorum. De mysterio Incarnationis quidam dicunt esse doctrinam catholicam quod sit mysterium, quia Pius IX nominat illud mysterium in aliqua epistola afferendo illud ut exemplum de mysteriis, et quod rationes non sint evidentes dicunt quod est theologice certum; de Trinitate quod non possit demonstrari ; alii dicunt esse proximum fidei.

**4.** Testis testando aliquam veritatem formaliter et explicite, æquivalenter seu implicite testatur omne id quod in his circumstantiis, et etiam futuris pro Deo, in verbis suis continetur.

Hæc sunt quæ mere a priori cum firma certitudine deduci possunt a sua propositione attestata. Agitur enim de sensu locutionis attestantis. Ita qui testatur Christum esse hominem perfectum testatur eo ipso eum habere voluntatem humanam; Deus qui testatur se esse cum Apostolis usque ad finem mundi, testatur futuros quosdam successores Apostolorum (episcopos); qui testatur dari mysteria (Dz. 1796) ("loquimur Dei sapientiam in mysterio quæ abscondita est"), eo ipso revelat ad cognoscenda mysteria necessariam esse revelationem.

**5.** Sed possunt evenire quædam adiuncta in sæculis futuris in quibus verba a Spiritu Sancto inspirata plenius intelliguntur; ut nunc nos quædam percipimus in Scriptura et Traditione quæ antea non percipiebant.

Hoc criterium bene explicat quomodo nunc possit esse de fide quod antea erat v.g. solum theologice certum, vel doctrina catholica, quin tamen fiat nunc nova revelatio.

Debes enim retinere et conciliare hæc duo:

> i) Revelatio clausa est cum Apostolis, quod est saltem *theologice certum*.

Nam:

a)\ nimis *patet ex Scriptura* quod præsens œconomia Ecclesiæ Jesu Christi est status ultimus atque supremus divinæ manifestationis pro hac conditione mortali generis humani.

b)\ Christus in ultima cœna dicit Apostolis, loquendo de Spiritu Sancto: *docebit vos omnem veritatem*, scilicet totam veritatem salutarem revelandam; patet autem quod hic spectat Apostolos personaliter, nam ipsi sunt qui multa quæ Christus dicturus esset non possunt portare modo, et qui e contra, cum venerit Spiritus veritatis, docebuntur omnem veritatem.

c)\ Ascensurus autem in cœlum Christus dicit Apostolis: *docete eos servare omnia quæcumque mandavi vobis*; et hoc explicat quid sint illa omnia de quibus loquebatur in ultima cœna;

d)\ S. Paulus semper commendat suis discipulis custodire depositum et prohibet recipere eos qui proferant aliquid, præter doctrinam quam "vos didicistis", quia omnes fideles sunt ædificandi supra fundamentum Apostolorum et prophetarum, et non super aliud fundamentum.

e)\ Si quod dubium adhuc maneret, quæstio deciditur ex diserta doctrina et practico agendi modo totius Ecclesiæ. Semper enim valebat hoc principium: quidquid novum est non ad fidem pertinet, sed ad hæresim. Definire autem quod aliquod caput ad fidem catholicam pertineat est idem, secundum stilum conciliorum, quod talis doctrina ad nos pervenit ut revelata ab Apostolis, sive in divina Scriptura, sive in Traditione etiam sine scripto.

> ii) Licet autem Revelatio sit clausa, nunc tamen sunt quædam dogmata quæ antea explicite non cognoscebantur.

Aliud enim est propositionem aliquam *secundum se* esse de fide, aliud vero esse *nobis* de fide. Ad primum sufficit quod sit a Deo revelata; ad secundum requiritur quod Revelationis sensus et significatio nobis constet sufficienter.

Exemplum est in Scriptura: quando coram rege Baltassare scripta fuerunt in pariete verba illa: *mane, thecel, phares*, quibus significabatur quod Deus numeraverat regnum Baltassaris et quod illud regnum erat in fine; quare, posita illa scriptura, iam hæc veritas erat revelata a Deo, et Daniel, ubi primum scripturam illam legerat, debebat ex fide obiectum illud credere tanquam a Deo revelatum. Rex tamen, antequam a Daniele explicaretur de quo obiecto loqueretur Deus, non debebat nec poterat veritatem illam de fide credere. Erat ergo veritas illa iam *de fide secundum se*; regi tamen et aliis nondum erat de fide.

Ita Deus iam dixit nobis in Scriptura et Traditione omnia quæ volebat dicere; sed nos intelligimus secundum capacitatem nostram; in sæculis futuris non negabunt quæ nos dicimus, quia dogmata sunt immutabilia, sed *plenius intelligent*. Quis enim posset plene exponere illum textum: *Verbum caro factum est*? Quis posset exhaurire sensum illorum verborum: *Ego sum vitis, vos palmites*?

Unde Encyclica "Humani Generis" docet:

> "... uterque doctrinæ divinitus revelatæ fons tot tantosque continet thesauros veritatis, ut numquam reapse exhauriatur." *(p. 568)*

Cum hoc criterio ruit totus apparatus scientificus Modernistarum, (Dz. 2039; 2040), qui putant se facessere magnam difficultatem Ecclesiæ ex eo quod quædam dogmata historice probari nequeant ex toto decursu sæculorum incipiendo ab Apostolis usque ad nos. Non est indispensabile omnia probare a sæculis præteritis: Spiritus Sanctus etiam hodie assistit Ecclesiæ atque viis nobis ignotis dirigit attentionem eius ad melius intelligenda quæ Ipse locutus est per prophetas.

**6. Si revelata est essentia metaphysica alicuius rei, revelatæ sunt etiam eius proprietates metaphysicæ, non autem eius proprietates etiam physicæ; si revelata est essentia in suo statu connaturali, revelatæ sunt proprietates connaturales; si revelata est essentia ut in statu perfecto, revelatæ sunt etiam omnes perfectiones accidentales.**

Ita de Christo revelata est essentia humana metaphysice spectata et in statu perfecto, non autem in statu suo connaturali; ex hac triplici consideratione S. Thomas construit theses de proprietatibus illius naturæ humanæ. In Eucharistia revelata est præsentia Christi, sed non in statu connaturali quia non occupat locum.

Revelatum est quod Maria sit Mater Dei, sed non modo naturali quia *ex Spiritu Sancto*: esse Matrem et esse Matrem modo naturali realiter distinguuntur.

Resumo dando exempla:

a)\ (i) "Verbum caro factum est" (*formaliter explicite revelatum*).

(ii) Verbum personaliter seu hypostatice naturæ humanæ unitum est (*implicite revelatum*).

(iii) Ergo conceptus personæ in genere aliquomodo distinguitur a conceptu naturæ (*theologice certum*).

b)\(i) "Qui vero non crediderit condemnabitur".

(ii) Fides necessaria et irrevocabilis (*implicite revelatum*).

(iii) Ergo requiritur prævia certitudo facti Revelationis (*theologice certum*).

c)\ (i) "Erant nudi et non erubescebant".

(ii) Non habebant concupiscentiam (*implicite revelatum*).

(iii) Ergo integritas est donum indebitum, quia per peccatum concupiscentia venit et tamen natura non est corrupta.

d)\ (i) "Hoc est corpus meum".

(ii) Transubstantiatio.

(iii) Ergo manent accidentia.

e)\ (i) "Ego rogavi pro te ut non deficiat fides tua".

(ii) Ergo Petrus est infallibilis.

(iii) Ergo est infallibilis etiam in facto dogmatico.

f)\ (i) Pater Deus, Filius Deus, Spiritus Sanctus Deus.

(ii) Ergo sunt consubstantiales.

(iii) Ergo est distinctio saltem rationis inter naturam et personam in genere.

**7. Etiam ex praxi Ecclesiæ, scilicet ex iure canonico, ex vita liturgica, ascetica, mystica Ecclesiæ sicut possunt probari quædam quæ sunt dogmata, ita possunt etiam *quædam quæ sunt doctrina catholica vel theologice certa* cum illis coniuncta.**

Præsertim circa vitam mysticam et asceticam sunt multa documenta doctrinalia sive positiva sive negativa quæ statuunt doctrinam vel damnant errores de vita spirituali (Dz. 1221 sq.).

Sunt etiam documenta practica:

a)\ in legibus ecclesiasticis spectantibus varios status qui perfectionem vel postulant vel assequi conantur, ut status ecclesiasticus et religiosus: ex quibus elucet quænam sit mens Ecclesiæ de mediis aptis ad perfectionem obtinendam et de periculis cavendis in eius studio; hæc omnia possunt dici doctrina catholica vel theologica certa.

In hoc puncto hodie sæpe auditur: quid faciunt v.g. illæ moniales quæ numquam exeunt ? Cur non exeunt ad faciendam actionem catholicam? *Respondeo* quod faciunt sacrificium suæ vitæ, quod est maximum quod potest fieri in hoc mundo pro actione catholica.

Si ita putavisset S. Theresia ab Infante Iesu, hodie non haberemus in Ecclesia tale prodigium sanctitatis. Sed neque ipse Christus ita putavit: mansit per 30 annos in vita fabri. Cur potius non exivit ad faciendam actionem catholicam ? Quæ, ut patet, est nimis stulta interrogatio.

b)\ quando approbat ordines religiosos Ecclesia authentice declarat talem formam vitæ esse medium aptum ad sectandam perfectionem: unde quod regula S. Francisci vel S. Dominici vel S. Ignatii sit regula apta etiam hodie si Ecclesia non putat esse mutandam, est doctrina catholica vel theologice certum. Non loquor, ut patet, de singulis regulis in minimis.

Etiam hic auditur aliquando: sunt multa reformanda, sunt res veteres, res mediævales.

Etiam ego puto quod multa sint melius adaptanda exigentiis modernis et temporibus mutatis, sed ista adaptatio facienda est a Pontifice et ab episcopis. At initiativa potest esse a privatis ?

Concedo, sed initiativa quæ fundetur in discretione, in modestia, in patientia, in humilitate.

c)\ in canonizatione sanctorum est doctrina catholica vel theologice certum quod vita sancti sit eximium exemplar vitæ christianæ: sancitur utique complexus generalis vitæ servi Dei, non autem valor singulorum actuum et multo minus imitabilitas eorundem seu aptitudo ut imitentur ab omnibus. Hoc non sancitur. Unde non ex eo quod aliquid est factum vel dictum ab aliquo sancto, ista potest esse unica ratio cur possit fieri ab omnibus.

Ita S. Paulus restitit in faciem Petri quia reprehensibilis erat: et tamen esset nimis periculosum velle illum imitari in hoc puncto.

**8. Qui negat propositionem vere theologice certam et sciat esse propositionem theologice certam committit peccatum grave.**

Ista culpa est suo modo contra fidem propter connexionem quam conclusio theologica vel factum dogmaticum habet cum fide.

## PARS SECUNDA: *DE NOTIS SIMUL COMPARATIS*

| NUMERUS | NOTA THEOLOGICA | CENSURA | ASSENSUS |
|---|---|---|---|
| 1 | **DOGMA FIDEI** = DE FIDE, = DE FIDE CATHOLICA; = DE FIDE DIVINA ET CATHOLICA (Dz 1792). Doctrina (= iudicium) revelata, revelatione publica, de fide et moribus, definita ut revelata | *Anathema sit* Hæresis contra fidem divinam | *Absolutus* ex lumine fidei divinæ |
| 2 | **DE FIDE ECCLESIASTICA DEFINITA** | *Anathema sit* Hæresis contra fidem ecclesiasticam | *Absolutus* Ex lumine fidei ecclesiastica |
| 3 | **DE FIDE DIVINA** = Materia revelata sed non proposita ab Ecclesia | Error in fide | *Absolutus* Ex lumine fidei divinæ |
| 4 | **PROXIMA FIDEI** | Errori proxima | *Theologicus* ex lumine : • fidei • Magisterii Ecclesiæ rationis |
| 5 | **THEOLOGICE CERTUM** | Error in theologia | *Theologicus* ex lumine : • fidei • Magisterii Ecclesiæ rationis |
| 6 | **DOCTRINA CATHOLICA** Aliqui ponunt ante *Theologice* *Certum* | Saltem temeraria | *Theologicus* ex lumine : • fidei • Magisterii Ecclesiæ rationis |
| 7 | **CERTUM,** **COMMUNE ET CERTUM,** **MORALITER CERTUM** Pro aliquibus = *Theologice* certum | Temeraria | *Theologicus* ex lumine : • fidei • Magisterii Ecclesiæ rationis |
| 8 | **SECURUM seu TUTUM** Contrarium tuto doceri non potest | Temeraria | *Externus* (+ *Internus* nisi obstet ratio gravis) |
| 9 | **COMMUNIUS,** **COMMUNISSIMUM** — quod dicit minus quam *commune* | Nulla | Liber |
| 10 | **PROBABILIUS,** **PROBABILE** • probabilitate extrinseca ex auctoritate • probabilitate intrinseca ex natura rei | Nulla | Liber |

| **PECCATUM** | **EXPLICATIONES** | **EXEMPLA** |
|---|---|---|
| *Mortale* Directe contra fidem + pœna canonica | = Dogma solemni modo definitum a Papa vel a Concilio Generali **De Fide Definita** | • Immaculata Conceptio Beatæ Mariæ Virginis • Sacrificium Missæ • Iurisdictio Pontificis definita in Vaticano |
| *Mortale* Directe contra fidem + pœna canonica | = Dogma ex ordinario Magisterio propositum in documentis officialibus et in symbolis | • Absentia omnis erroris in textu inspirato (Dz 1952) • Symbolum Athanasii |
| *Mortale* Directe contra fidem + pœna canonica | Materia non revelata sed definita ex cathedra | • Communio sub una specie (Dz 626) • Chrismatio (Dz 872) • ordines minores (Dz 962) |
| *Mortale* Directe contra fidem | Differt a dogmate quia non proponitur ab Ecclesia | • Christus ab initio vitæ suæ dixit se esse Messiam • Meruit sibi animæ impassibilitatem et corporis gloriam |
| *Mortale* Indirecte contra fidem | Ex fere unanimi consensu habetur ut revelata | • Gratia habitualis et visio beatifica in Christo • Monogenismus contra polygenismum |
| *Mortale* Indirecte contra fidem | • Ex propositionibus revelata et certa aliunde • Facta dogmatica | • Existentia Dei potest demonstrari • Concilium Tridentinum est legitimum |
| *Mortale* Indirecte contra fidem | Nondum ut Verbum Dei sed expresse et authentice docetur, v.g. in encyclicis | Auctores inspirati sunt auctores veri sed secundarii |
| *Possibile mortale* temeritatis | • Commune omnibus scholis • Certum sed minus immediate conclusum ex veritate revelata | • Quod integritas sit donum indebitum • Sacramenta sunt veræ causæ |
| *Mortale inobœdientiæ* | Absolute non repugnat quod sit aliquid falsi | • Quæ continentur in decretis doctrinalibus Congregationum Romanarum 
| Nullum | Absolute non repugnat quod sit aliquid falsi | • Deletio peccati per ipsam infusionem gratiæ • Filiatio adoptiva ex ipsa gratia creata |
| Nullum | Absolute non repugnat quod sit aliquid falsi | Systemata (v.g. Molinismus vel Bañezianismus) |