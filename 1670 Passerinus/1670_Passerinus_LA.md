# Tractatus de Electione Summi Pontificis

## QUAESTIO XXXII.

## Quae exceptiones dari possint contra electionem Papae.

1. Exceptio est actionis aut intentionis excluso. Panorm. in rubr. de except. n. 3. Est vero duplex secundum eundem Panorm. ibid. & *cap. super eo num. 2. de elect. & cap. si quis contra num. 3. de foro competenti*, alia scilicet iudicialis, & proprie dicta, alia extraiudicialis, & impropria. Prima supponit litem, & actorem, & est actionis exclusio, ut habeatur ex *l. 1. & 2. ss. de except.* Unde propria est rei in iudicium vocati ab actore, & ab eo stimulati, & huic ex parte actoris competit replicatio, quae est exceptionis exclusio *l. 2. ss. de except*. Sed exceptio extraiudicialis, & impropria non supponit iudicium, neque actorem, sed supponit in aliquo intentionem aliquid obtinendi, vel illud retinendi, ac conservandi, unde distinguitur, ut sit intentionis exclusio. Quae maximum locum habet in electionibus, cum aliquis excipiendo impedit, ne aliquis eligatur, vel ne electus confirmetur, vel confirmatus consecretur. Illa igitur exceptio proprie dicta est actionis, sed ista est intentionis exclusio: Est vero considerabile discrimen, quod inter huiusmodi exceptiones ponit Panorm. *d. cap. super eo num. 2. de elect*. nam prima ultra repulsionem regulariter nihil operatur. Sufficit enim excipienti si repellat actorem, & impediat actionem. Sed secunda habet vim quandam accusationis, & actionis, & qui excipit quodammodo est actor, unde est, quod haec exceptio aliquando appellatur accusatio, ut in *Auth. de Sanct. Episcop. in § si quis autem electum*.

2. Dicitur igitur primum, quod contra electionem, & electum in Papam non datur exceptio iudicialis, & proprie dicta, quia electus nihil agit contra aliquem, nec in aliquod iudicium vocat, ut contra eum reus possit excipere, & eum ab agendo repellere. Sed imo ipse electus statim ac consentit electioni est Pontifex potens administrare Pontificatum cap. *In nomine Domini dist. 23. & cap. si quis pecunia dist. 79.* Quamobrem si illius electio coram Concilio Generali impugnetur, potius si conveniet replicatio, quae est actionis exclusio. Quamvis nec proprie haec illi conveniat, quia verus Papa non habet, ut in iudicio sit proprie pars, quae ex aequo cum actore concurrat, sed semper est superior verus, si est verus Papa, vel praesumptus, aut a sua obedientia reputatus. Solum igitur remanet videndum qualiter contra electionem Papae, & Papam electum dari possit exceptio extraiudicialis.

3. Baldus in cap. *licet n. 4. de elect.* ponderans textum illum praecipienter definientem electum in Papam a duabus partibus Cardinalium sine exceptione, ait textum illum non indigere glossa, nec excipi debere haeresim, quae electo in Papam potest opponi, quia illud proprie non est excipere, sed nullum esse, quod quidem verum est pro hac parte, quod contra electionem Papae solum potest opponi de nullitate. Cum enim electio haec non indigeat confirmatione, sed valide electus statim ac consentit electioni plenissimam potestatem super Ecclesiam a Christo obtineat cap. *In nomine Domini dist. 23. & ibi Glossa vers. dispensandi*, & ibi Archid. *num. 19*. Bellarm. *num. 7*. v. 12. Gemin. *num. 16. 17.* Turrecrem. *num. 10. 21. 22.* Card. Alex. *n. 24.* ideo ad effectum excludendi electum a Papatu inutiliter opponitur, quidquid electionem eius non reddit nullam, licet ante electionem omnes defectus etiam non irritantes opponi possint ad persuadendam exclusionem indigni, non tamen ad effectum, ut irrita sit electio, si non obstante aliquo tali defectu fiat electio. Et ita sola oppositio nullitatis potest dari contra Papae electionem ad effectum excludendi electum a Pontificatu, quae oppositio si non est proprie exceptio, nulla proprie exceptio dari potest contra Pontificis electionem. Verum quia nec exceptio extraiudicialis est proprie exceptio, & intra huiusmodi exceptiones numeratur exceptio nullitatis, ut per Panorm. in Clement. *prim. num. 78.* de re iudicata, loquendo cum pluribus dicitur contra Papae electionem dari posse unicam exceptionem nullitatis.

4. Ut vero videatur de quo excipi possit contra electionem Papae distinguendum est, quia Papae electio potest esse nulla, vel ex parte eligentium, vel ex parte electi, vel ex parte electionis. Ex parte eligentium potest excipi actualis furor, vel amentia tempore electionis, vel quod Cardinalis aliquis non sit Diaconus, & neque sit privilegiatus, vel quod non est legitimus Cardinalis Panorm. in cap. *licet de elect. num. 10.* Iacobat. *l.4. a.4. a. tertio casu pag. 201.* Azor. *par. 2.l.4.c.5. q. 8. vers. quae res insuper Io:* a S. Thom. 2.2 q.1. disp. 2. art. 2.* Verum est, quod si dempto huiusmodi Cardinali, vel pluribus legitimum suffragium non habentibus adhuc electus est nominatus a duabus partibus Cardinalium in Conclavi praesentium, cessat omnis exceptio cap. *licet de elect.* Talis enim electus cum sit electus a duabus partibus Cardinalium nihil interest, quod alii sint, vel non sint legitimi vocales. Iacobat. *loco citat.* Ex parte eligentium dari etiam potest exceptio defectus libertatis provenientis ex vi, et metu Cardinalibus illato. Nam electionem factam per vim, & metum esse nullam decretum fuit per Concil. Constant. *ut supra quaest. 20.* visum fuit. Sed & ulterius adverti debet, quod cum habens titulum coloratum stante communi errore, & tolerantia valide agat cum aliis ex publico officio, si vitium electoris non opponatur ante electionem, sed ipse habens titulum saltem coloratum nullo reclamante eligat, valide eligit, & post electionem non est tempus amplius excipiendi contra illum.

5. Ex parte vero electi excipi possunt defectus, qui de iure naturali, vel diuino irritam reddunt electionem Panorm. in *cap. licet num. 11. de elect.* Azor. *par.2.l.4.c.5. Lauor. *cap. 6 num. 34. Io: a S. Thoma *2.a. disp. 2. art. 3.* Iacobat. *ubi supra.* Et sic potest dari exceptio furoris, vel amentiae Panorm. *ubi supra.* Nauar. cap. *si quando except. 10. num. 4.* & similium defectuum naturalium, de quibus non est cur fiat exacta quaestio, ut v.g. si electus sit hermaphroditus, mutus, surdus &c. quia, ut ait Baldus in *cap. licet num. 7. de elect.* non est habenda quaestio de his ambagibus, & ineptiis, Cardinales enim non sunt, nec erunt tam fatui, ut huiusmodi genera hominum promoveant, & alias si defectus non reddit personam incapacem simpliciter potestatis pastoralis, sicut est incapax femina, & non tollit usum rationis, & consensum electi, non irritat ipso facto ex lege naturali, vel divina electionem, Iacobat. *l. 3. a 1. pag. 150. § De hermaphrodito.*

6. Ex defectibus vero moralibus potest contra electum dari exceptio haeresis. Panorm. in *d. cap. licet*, & ibi Palaus. *num. 4.* Barbos. *num. 12 Io:* a S. Thom. *2. a. disp. 2. art. 2.* Turrecrem. *cap. si quis pecunia dist. 79.* Nauar. *ubi supra* Azor. *d. cap. 5. q.7.* Thesaur. in *v. Conclaue cap. 4.* Lauor. *tit. 4. cap. 6. num. 35. &* alii communiter. Quod tamen spectato iure antiquo debet cum limitatione intelligi. Nam si electus haeresim derestertur non potest illi dari haec exceptio, quia nec haereticus est deponendus a Pontificatu, nisi sit pertinax & incorrigibilis, & ut dictum est *quaest. 30.* electio haeretici non est de iure divino ipso facto irrita, licet sit irritanda, si electus nolit corrigi. Unde ad talem electionem irritandam necessaria est Ecclesiae sententia. Valet tamen semper exceptio ut irritetur electio, si electus inveniatur incorrigibilis. Verum spectato iure novo Constitut. 19. Pauli IV. *Cum ex Apostolatus*, innovatae a Pio V. de qua supra dictum est, potest contra electionem Papae dari exceptio haeresis, & schismatis, quia iuxta illas constitutiones irrita est electio illius, quem apparuerit aliquando fuisse haereticum, vel schismaticum. Et ita ut etiam si tales electi sint in possessione suae administrationis, liceat Clero, & populo ab euisdem obedientia discedere, si apparuerit illos aliquando fuisse, vel haereticos, vel schismaticos.

7. De crimine simoniae fuit olim controversia apud antiquos, merito tamen multi negarunt contra electum a duabus partibus Cardinalium posse dari exceptionem simoniae, quoniam electio simoniaca non est de iure divino nulla, & alias ex *cap. licet de elect.* omnis exceptio ex iure positino proveniens est ablata, ut dixit Panorm. ad *d. cap. licet.* Et propterea non habere locum exceptionem simoniae contra electum a duabus partibus Cardinalium tenuerunt Turrecrem. ad *d. cap. si pecunia dist. 79.* & ibi Gloss. *v. non Apostolicus,* sed & non obstante Constitutione Iulii II. *Cum tam divino,* hanc eandem exceptionem nunc non habere locum tenent illi, qui supra *qu. at. dixerunt eam Iulii II. Constitutionem non esse in usu in tanto rigore, ut simoniaca electio sit ipso iure nulla. Nihilominus contra electum a duabus partibus Cardinalium posse hodie dari exceptionem simoniae docuerunt Caiet. *v. excommunicatio cap. 24.* Alban. *q. 15.* Iacobat. *l.4.c.4. S. ex his concludit.* Reodan. *tract. de simon. par. 2.c. 34. num. 15.* Azor. *par. 2.l.4.c.54.q.7.* Sanchez *lib. 2. opus. cap. 3. dub. 104. num. 13.* Barbos. in *cap. licet de elect. num. V.* Golin. *de simon. tab. 1.cap. 48.§. n. 9.* Scortia in *select. Theor. 135.* Thesaur. *v. simonia cap. 7.*

8. At de omnibus aliis criminibus loquendo non defuere antiquitus qui dicerent Papam pro crimine notorio posse deponi, contra quos nervose disputarunt Caiet. *tom. primo opus. tract. 1. cap. 37.* Turrecrem. *cap. si quis pecunia dist. 79.* & in *summa de Eccl. l. 2. cap. 93. & 98.* D. Antonio. *par. 3. tit. 22. cap. 4. 5. 3.* Iacobat. *l. 9. a. 12.* August. de Ancona *q. 5.* Suarez *disp. 10. de fide sect. 6. num. 14.* Io. a S. Th. *2.2. a qu. 1. ad 7. disp. 2. a. 3. 6. Sed inquies.* Neque enim Papae potestas a bonitate vitae dependet, ut supra probatum est, ideo de horum DD. mente, & aliorum quos refero infra dicitur, quod nullius alterius criminis, quam haeresis, schismatis, & simoniae potest dari exceptio contra alias canonice electum in Papam, quia nullo iure constat ex huiusmodi criminibus electionem Papae reddi irritam, & semper veget decretum Concilii Lateran. in *cap. licet*, ut electus canonice nulla obstante exceptione habeatur tanquam verus Papa. Et ita hoc docuerunt Panorm. in *d. cap. licet.* Azor. *par 2.l.4.c.5. q. 7.* Iacobat. *l.4.a.9. num. 3.* Gambar. in *Extravag.* Iulii II. num. 164.* & ex Soprano Bonac. *de elect. Pont. contr. 1. q. 2. S. unico v. 18.*

9. Sed sicut huiusmodi criminum, sic excommunicationis, aut Censurae cuiuslibet exceptio contra electionem Papae non potest opponi, cum ex Constitut. Pii Quarti *In eligendis,* & Gregor. XV. *Aeternis Patris*, nulla excommunicatio, aut Censura impediat usum vocis, aut activae, aut passivae in electione Papae. Pariter nulla potest ei opponi irregularitas, seu inhabilitas, quae sit iuris positiui, & ideo quod electio eius, qui est in corpore vitiatus, aut alio simili modo inhabilis sit valida, licet peccent Cardinales si talem eligant, docet Iacobat. *l.3. a.1 pag.150 §. quod autem.*

10. Ex parte vero formae opponi possunt electioni Papae omnes, & soli illi defectus, ex quibus electio est ipso iure nulla, ut si electio facta fuisset vivente Pontifice Iacobat. *l.3. a. c. pag. 149. ed. 2.* & prout sunt illi qui continentur in Constitut. Gregor. XV. *Aeternis Patris* §. *Quod si electio*, ut si huiusmodi electio alibi celebrata fuerit quam in Conclavi.

11. Sed his stantibus inquirendum remanet qualiter contra electionem Papae excipi possit. Nam dupliciter potest excipi contra aliquem, scilicet primo de iure obiiciendo nullitates, ut coram iudice competente probandas, interim autem non praestando illi obedientiam, no tamen eu deijciendo, sed in sua possessione eum relinquendo, usquequo coram Concilio causa Papatus sit definita, & de electionis valore vel nullitate pronunciatum, & huiusmodi exceptio potest vocari exceptio de iure, sed non omnino de facto, quia non spoliatur intrusus via facti, & talis exceptio, quae secundum decretum Concil. Constant. *sess.39.* dari potest contra electionem Papae si praesumatur facta per metum. Ibi enim Concilium non removet electum, aut suspendit ab administratione Papatus, nisi pro tempore celebrationis Concilii, in quo non vult, quod electus praesideat, sed pro tunc eius administrationem suspendit. Caeterum expresse prohibet, ne interim alia electio habeatur, & permittit electum in sui obedientia, & possessione manente. Et hoc modo quelibet nullitas potest electioni Pontificis opponi excipiendo, etiamsi ipsa sit occulta, & non notoria, dum tamen opponentes credant eam posse probare, quod iurare debebunt, sicut de opponentibus metum decernit Concilium Constant. & sicut de opponentibus aliis electionibus, & electis decretum fuit in *cap. Ut circa de elec. in 6.*

12. Sed alia est exceptio, quae est de iure, & de facto, quia nedum per excipientes opponitur aliqua nullitas contra electionem, vel electum, sed negatur omnino obedientia electo, & ubi ille velit persistere in Papatu pro posse etiam vi, & per potentiam brachii saecularis de sede deijcitur, & alius Papa eligitur. Et haec est exceptio, de qua antiqui DD. dubitarunt an possit dari contra electionem Papae. Nam vt aduertit Card. Iacobat. *l.4.de Concil. a.4. vers. & cum DD pag. n. 242. lut. E. cum DD. in cap. licet de elect.* dicunt, quod contra electionem Papae non potest excipi, sed debet Papa nulliter electus accusari, mens eorum est, quod in illis casibus non debeat impediri ab administratione sine Concilio, quia accusari non potest nisi apud Concilium cap. *si Papa dist.40 & cap. in fide de haeret. in 6.* Quod si Concilium esset congregatum coram illo excipi posset, & Concilium sine alia accusatione procedere posset. Et illae exceptiones, quae dictae sunt exceptiones de iure, cum ut dictum est habeant vim actionis, & accusationis, cum haec sit vis accusationis extraiudicialis, quae datur contra electionem, ideo dum Doctores dixerunt in aliquibus casibus non posse dari exceptionem, sed tunc posse solum nulliter electum accusari, voluerunt, quod tunc non possit excipi de iure, & facto, sed solum de iure sic accusando, & per hoc accusatum provocando ad Concilium, ut per illud declaretur an exceptiones sint validae electo interim admisso, & in sua administratione manente, si simus in tempore excipiendi, vel nec de iure, sed proprie accusando, si amplius non habeat locum exceptio.

13. Dicitur igitur, quod ubi nullitas quaecunq; & ex quacunque causa veniat est notoria contra electionem Papae, dum est tempus excipiendi potest excipi, & de iure, & de facto electum si pacifice nolit de sede descendere etiam vi, & per potentiam brachii secularis eiciendo, & de sede deiciendo, & alium Papam valide eligendo. Hanc conclusionem negarunt ex antiquis aliqui, ubi sit sermo de exceptione metus, vel haeresis, vel simoniae, & senserunt, quod contra electum receptum a duabus partibus Cardinalium in illis casibus non possit excipi. Quod tenuit Card. Iacobat. *l. 3. de Concil. a. v. de exceptione,* pag. mihi 152. & 153. Et pro hac sententia pag. mihi 148. *v. sed quid si Papa* refert Alanum, Vincet. Innocent. Compostell. Io. Audr. Anton. Card. Panorm. Anchar. Io. de Imola, Card. & Henriq. Boich. volentes contra electum a duabus partibus Cardinalium, & receptum vel in possessione Papatus existentem non posse excipi de crimine haeresis, sed illum posse accusari. Idem tenuit Iacobat. *lib.4. ar.4 v. Ex hic concludit pag. mihi 236. lit. D.* Sed Innoc. Io. Andr. & Compostella absolute voluerunt, quod contra electionem Papae non possit absolute excipi de crimine haeresis, licet ille posthac accusari, quia electus ex sola electione acquirit ius in re, ideo exceptio non est proportionata, quia datur contra parentem, electus autem in Papam nihil petit, cum ex electione acquirat plenum ius, unde consentiendo electioni iam possidet. Sed Panorm. ante possessionem Papatus admittit posse excipi, non tamen post possessionem, postquam admittit posse dari exceptiones etiam defectuum, quae ex iure naturae reddunt nullam electionem, ut quod electus sit mulier, vel furiosus, vel infans.

14. Sed quia alia est quaestio de quando possit dari exceptio, an scilicet quando electus est iam receptus, vel antequam recipiatur, & alia est quaestio absolute per quam quaeritur qualis exceptio dari possit. Nunc examinatur haec secunda quaestio, & de ea loquitur conclusio, quae est communis Canonistarum, & DD & non habet difficultatem; nam primo loquendo de nullitatibus, quae sunt ex parte formae, quia nimirum electus est intrusus non electus ex concordi & legitima electione duarum partium Cardinalium, eum posse, & debere eiici, & alium legitime eligi habetur ex cap. *In nomine Domini d. 23.* & ex cap. *Si pecunia dist. 79.* & licet nunc plura sint de forma electionis Papae, quae non erant tempore Concilii Lateranensi sub Nicolao Secundo, quando conditi fuerunt illi canones, tamen contra omnem electum non servata forma canonica potest de iure, & facto excipi, quia talis non est electus ex concordi consensu electorum, qui non est electus saltem a duabus partibus Cardinalium in Conclavi existentium, & servata canonica forma eligentium. Nam, & in Constitutione *Aeterni Patris* Greg. XV, &. *Quod si electio,* habetur quod electus non servata forma ibi statuta tanquam Apostaticus habeatur, & sub poena excommunicationis prohibetur illi obedientiam praestare. Igitur nedum potest, sed tali electo debet denegari obedientia, & alius eligi qui sit legitimus Papa nullo alio expectato iudicio. Et certe inconveniens maximum esset, si ubi Cardinalibus notorie constat de nullitate electionis ex parte formae non possent ad novam electionem procedere non expectato Concilii iudicio, & decreto, vel etiam non praemisso processu, & iuris ordine servato, & nulliter electo audito. Nam & imo in dicta Constitutione *Aeterni Patris* & in Caeremoniali praecipitur Cardinalibus, ut bis in die servata forma canonica eligant.

15. De crimine vero haeresis, vel schismatis adest Constitutio 19. Pauli IV. *Cum ex Apostolatus,* quae dat facultatem recedendi ab obedientia eius, de quo apparuerit eum aliquando fuisse haereticum, vel schismaticum. Et de crimine simoniae hoc idem statuitur per Iulium Secundum, & datur Cardinalibus facultas, & spoliandi inrusum, & alium eligendi, ut pluries est probatum. Et idem dicendum de omni nullitate, notoria, quia in notoriis non est opus iudice, ut bene docuit Turrecremat. cap. *Si duo dist. 79.*

16. De alia vero quaestione loquendo, quando scilicet contra Papae electionem possit excipi praecipue hac exceptione iuris, & facti loquendo, videri posset, quod non sit habenda consideratio an Papa electus sit, vel non sit receptus, sit vel non sit in possessione administrandi Pontificatum, sed quod etiam contra receptum possit excipi. Tum quia in praefatis Constitutionibus expresse continetur, quod Papa sic nulliter electus etiam post receptionem, & Inthronizationem, & administrationem potest eiici, Tumquia cap. *In nomine Domini dist. 23.* & cap. *Si quis pecunia dist. 79.* & in Constitutione *Aeterni Patris* Greg. XV. praecipitur absolute, quod intrusus non habeatur ut Apostolicus, sed Apostaticus, & quod ei non obediatur. Tum quia ut bene in hoc ponderarunt Innoc. & qui illum sequuntur receptio, seu possessio in materia Papatus est parum considerabilis, cum electus in eo actu, in quo consensit electioni, si est legitime electus statim habeat a Deo, & possideat plenissimam auctoritatem supra totam Ecclesiam, unde habet potestatem ab omni receptione, & consensu Ecclesiae independentem, per quam potest praecipere, & cogere Ecclesiam ut se recipiat, & sibi obedire. Et propterea ubi sit notorium, quod Papa sit nulliter electus etiam postquam fuit receptus, & postquam administravit, & ab illismet qui eum receperunt potest illi obedientia denegari, & potest ille etiam vi expelli, & hoc est dicere, quod nedum potest accusari, sed contra eius electionem, & iure, & facto potest excipi.

17. Nihilominus dicitur primò, quod contra receptum nedum a Cardinalibus, sed a tota Ecclesia pacifice, & sine oppositione nulla prorsus posset dari exceptio, sed solum si cognoscatur esse actu haereticus potest accusari, ut si sit incorrigibilis deponatur. Loquentes de crimine haeresis hanc conclusionem docuerunt Alanus, Vincent. Innoc. Compostell. Io. Andr. Butrius, Card. Panorm. Anchar. Imola in *c. Licet de elect.* quos refert simul cum Egidio Card. Iacobat. l. 3. *de Concil. art.1. s. Sed quid si Papa, & seq. pag. mihi 143.* & ex duplici capite veritas eius inde. Quia nullitas electionis Papae vel est de iure Divino, vel de iure positivo. De illa si adesset posset semper excipi quia electio taliter nulla, nunquam convalescit. Sed dico talem nullitatem esse impossibilem dari, seu datam unquam esse, si electus canonice in facie Ecclesiae sit communiter ab Ecclesia receptus. Quia Ecclesia, quae recipit Papam, ut suae fidei regulam infallibilem nunquam errabit recipiendo in Pontificem, vel fatuum, vel infantem, vel feminam, vel non baptizatum, & ubi in his moralem adhibuerit diligentiam, quam semper adhibebit Christus illi assistet, ut non erret. Quia enim ad hoc ut Ecclesia sit certa, quod non possit à Pontifice decipi, debet etiam esse certa, quod Papa sit legitimus, & habeat infallibilem assistentiam Spiritus Sancti, ideo debet dari in terra Iudex, qui infallibiliter possit decernere, quod electus in Papam est verus Papa. At vero hic Iudex non est nisi Ecclesia ipsa cui Christus electionem Pontificis commisit, ideoque & iudicium certum per quod sciatur electionem fuisse legitimam, siue hoc indicet Ecclesia iudicialiter per Concilium, siue extraiudicialiter per communem, & pacificam Pontificis receptionem. Non quod fideliu consensus & acceptatio sit electio, vel vi sua non electum possit eligere, quia facultas eligendi competit solis Cardinalibus. Nec quia fidelium consensus, aut acceptatio sit veluti confirmatio electionis, quia electio Papae non indiget confirmatione. Nec quia electionis valor dependeat a consensu, & acceptatione populorum. Quia imo statim ex vi electionis factae a Cardinalibus si sit canonice electus est verus Papa, & plenam habet auctoritatem cap. *In nomine Domini dist.23. cap Si quis pecunia dist. 63.* Sed in hoc fidelium consensus est effectus infallibilis validae electionis, & ideo eius valorem probat a posteriori infallibiliter. Unde contra talem electionem sit acceptatam non debet admitti exceptio, & oppositio, sicut neque admittitur contra sententiam, quae transit in iudicatum, seu cuius iustitia est iam certa, & notoria.

**[18]** This section / paragraph is missing due to what I reason is a transcriber's error. Paragraph 19 below is the true next paragraph.

19. Neque obstat si dicatur ex supra probatis, quod cum nullitas inducta ex iure positivo non sit talis in conscientia, sed electus sit verus Papa, licet deponibilis constituto de defectu, vel personae, vel electionis, ideo stat quod Ecclesiae consensus infallibile sit indicium valoris electionis, quam habet in foro conscientiae, & Dei, sed amouibiliter, unde cum hoc stet, quod possit dari exceptio contra electionem, ut electio inforo externo irritetur. Nam dicitur, quod etiam ante totius Ecclesiae consensum electio Papae facta in facie Ecclesiae est eo modo valida, sed consensus Ecclesiae est infallibilis notificatio, quod electio sit valida simpliciter. Quia & ad Ecclesiae necessaria est fides certa, quod electus simpliciter sit verus Papa, & quae gesta per eum sunt infallibilia, quantum ad ea in quibus Papa non potest errare, & ad hanc fidem necessarium est, & conducit hoc Ecclesiae iudicium. Nam si Papae electio sit dubia iudicium de illius valore non potest spectare ad Papam electum, quia illi stante illo dubio non potest obligare ecclesiam.

20. Pertinebit igitur ad Ecclesiam ipsam, cum non sit dabilis alius, cui hoc iudicium tribui possit. Eadem igitur ratione qua dicimus, quod licet Pontifex antecedenter ad Canonizationem Sanctorum innitatur fallibilibus processibus, quibus potest subesse falsum, tamen in actu canonizationis instinctu Spiritus Sancti infallibili ducitur. Sic licet iudicium electionis Papae in suo fieri pendeat a fallibilibus principiis, tamen ipsa actualis Ecclesiae receptio est ex infallibili instinctu Spiritus Sancti. Ideo sic Ecclesia regitur, quod nunquam accepit, nec recipiet incapacem Papatus ex iure divino, nec recipit, nec recipiet nisi verum Pontificem, & ita quod Ecclesia in recipiendo Pontificem non possit errare tenuerunt Gravin. *tom. 3. l.4. contr. 4. diffic. 3.* Io. à S. Thom. *2.2, a q. a. usq. ad. 7. disp. 2. a. 2.* & alii Theologi, sentientes de fide esse, quod Pontifex in facie Ecclesiae canonice electus, & ut talis ab Ecclesia receptus credatur verus Papa successor B. Petri habens plenitudinem potestatis in Dei Ecclesiam. Addo vero ex eodem Io. a S. Thoma, hanc Ecclesiae acceptionem fieri primo per concordem electionem saltem duarum partium Cardinalium nullo eorum excipiente, aut opponente, & quod publicatio per quam ab uno Cardinali nomine omnium electio publicatur populo est veluti definitiva declaratio huius legitimae electionis, quae veluti confirmatur, & completur cum à reliquis Praelatis, & populo Romano acceptatur electus, & successive ab aliis Praelatis extra Romam existentibus admittitur, & a nullo fidelium contradicitur.

21. Sed loquendo de nullitatibus, quae non sunt de iure naturae, seu divino, alia est ratio conclusionis, quia scilicet leges irritantes electionem Papae non comprehendunt hunc casum in quantum sit possibilis. Nam in multis casibus in particulari non est possibile moraliter, ut quod à Cardinalibus recipiatur is, qui ab iis intra Conclave existentibus non est electus nullo eorum obstante, & nulla parte Ecclesiae reclamante. Et quatenus violentia tanta esset durante violentia electio convalescere non posset, & haec receptio non esset libera, ideoque non esset veluti legitima confirmatio electionis, & cessante metu tunc liceret unicuique contra talem sic violenter intrusum protestari, nec deesset qui id faceret. Ideo si nullitas sit vel ex defectu eligentium, vel ex defectu electionis vix moraliter est possibilis casus, quod electio sit deficiens ab Ecclesia libere, & pacifice nullo reclamante, quia huiusmodi nullitas vix potest reperiri, quae non sit notoria, & certa in quo casu Spiritu Sancto ecclesiam dirigente indubitate fiet, ut aliquis tali electioni se opponat, & electum non recipiat.

22. Si vero aliqua huiusmodi nullitas sit occulta unum de duobus dicendum esset, vel quod Deo dirigente defectus manifestabitur, vel quod lex positiva irritans electionem non comprehendit hunc casum. & hoc secundum rationabiliter dicitur, leges enim irritantes electionem Papae, si non fiant sub hac, vel illa forma, habent pro fine libertatem electionis Pontificis, & praecipue eius securitatem, & ut schismata vitentur. At vero ubi Papa in facie Ecclesiae apparenter eligitur servata canonica forma, & Pontifex electus ab Ecclesia recipitur nulla est hic coactio, & periculum schismatis. Imo periculum est schismatis, si post receptionem aliqua notitia defectus superveniente, quis vellet contra talem electum excipere, & illius electionem impugnare, & sic electum deicere. Quamobrem in casu simili deficit contrarie finis legis irritantis, unde lex non comprehendit talem casum.

23. Et si iterum dicitur, quod potest esse Papa verus, sed deponibilis, sicut est talis omnis Papa si velit esse haereticus incorrigibilis. Et quod Ecclesiae receptio sufficit, quod sit signum infallibile, quod electus sit verus Papa, non tamen, quod sit Papa non deponibilis, constituto de defectu irritante electionem ex vi iuris positivi. Iterum respondetur, & dicitur primo, quod non omnes admittunt, quod nulliter electus ex defectu formae canonicae, aut personae sit verus Papa in conscientia, sed multi hoc negant, unde hoc non est omnino certum, cum tamen fide certum esse debeat, quod electus ab Ecclesia receptus sit verus Papa. Tum secundo, quia lites in aeternum non debent durare, quod si vis praescriptionis tanta est, ut faciat suum, quod non erat, & leges volunt, quod contra sententiam, quae transiit in iudicatum non detur appellatio, & oppositio, debebitne Ecclesia in aeternum esse subdita litibus, & eius Pontifex subditus violentiae Potentum, ut toties quoties Papa pro Domo Dei contra Principes murus steterit inflexibilis possint Principes sub praetextu nullitatis electionis Papam persequi? minime quidem, sed Ecclesiae acceptatio sumi debet tanquam omnimoda, & publica declaratio valoris electionis, contra quem non valeat alia oppositio, & Ecclesia quiete possit vivere sub suo pastore, & Papa sine timore Potentum possit viriliter agere, & Iurisdictionem Ecclesiae tueri, & vitia arguere, & corrigere. Unde omnino dicendum est, quod leges Ecclesiasticae irritantes electionem Papae non comprehendunt hunc casum electionis, cuius defectus ita fuerit occultus, ut eo non obstante Papa fuerit tanquam legitimus à tota Ecclesia receptus. Unde non dicitur, quod electio nulla convalidetur, ex acceptatione Ecclesiae, sed quod per nullam legem positivam electio sit occulte deficiens, & acceptata ab Ecclesia, & approbata sit irrita, & nulla. Quia hoc requirit Ecclesiae pax, & securitas, & tranquillitas.

24. Addo, quod si nullitas electionis sit ex defectu electi, haec provenire potest, vel ex defectu simoniae, vel ex defectu haeresis, aut schismatis. De defectu autem simoniae loquendo supra. q. 21. probatum est, quod lex Iulii Secundi non comprehendit hunc casum, in quo Pontifex electus ob occultam simoniam sit etiam nullo obstante receptus, quia illa lex supponit exceptionem datam contra electionem ab aliquo ex Cardinalibus praesentibus electioni. Et imo non concedit omnibus fidelibus sed solis Cardinalibus, qui se tali electioni opponere voluerint, ut possint contra intrusum invocare auxilium brachii secularis, nunquam vero concessit, quod in quocunque tempore excipi possit, vel opponi tali electioni, sed imo hanc oppositionem concedit solis Cardinalibus, qui interfuerunt electioni. Et quia ut dictum est praecisa Constitutione hac, Iulii II. contra electum in Papam non potest excipi de simonia, & hanc exceptionem Iulius II concedit solu Cardinalibus praesentibus electioni, bene colligitur, quod haec exceptio aliis non competit, & quod ad hoc ut electio censenda sit nulla, necesse est, ut haec exceptio detur tempore electionis si fieri potest, vel si tunc ob metum non possit dari, detur antecedenter ad Ecclesiae iudicium non vero postquam Ecclesia iam pacifice recepit Pontificem. Et in omni casu dicendum est, quod si electio patiatur hunc defectum, vel Deo dirigente defectus non manebit occultus, nec deficiet, qui in tempore se opponat, ne Ecclesia erret in recipiendo Papam nullum, vel si post Ecclesiae receptionem hic defectus appareat, signum sit, quod electio ex tali defectu in simili casu non est nulla.

25. In casu autem haeresis adest difficultas ex Constitut. 19. Pauli IV. ex qua habetur, quod si etiam quocunque tempore postquam Papa fuit communiter ab omnibus receptus inveniatur, eum aliquando fuisse ante suam electionem haereticum, aut schismaticum, electio ipsa habeatur, ut nulla, & gesta per illum, ut irrita.

26. Sed si illius Constitutionis est sensus, quod non obstante, quod Papa fuerit receptus a tota, & universali Ecclesia, adhuc eius electio nedum coram Deo, sed & coram Ecclesia potest esse nulla, si post quodcunque tempus appareat electum aliquando fuisse haereticum, vel schismaticum, & ita ut pro nullis habenda sint tam electio, quam gesta per talem Papam, & adeo ut ab eius obedientia liceat recedere & illum euitare, ut haeresiarcham, imo & si invocato, brachio saeculari opus sit violenter deijcere. Quoniam alia ex parte, quod est possibile aliter se habere; aut quod potest apparere, non esse id quod apparet esse nec est certum, nec potest esse obiectum infallibilis fidei, sequitur per evidentem consequentiam, quod nedum certum non erit ullo unquam tempore, quod haec persona sit legitimus Papa in Ecclesia, & quod in Dei Ecclesia sit Papa verus. sed neque quod gesta per Papam sint legitima, et vera, & valida, & quod Sancti Canonizati sint tales, & quod ea, quae docet, & decernit esse de fide sint talia, quia nec de aliquo Pontifice est certum, quod non fuerit, vel quod non possit apparere, quod fuerit haereticus, vel schismaticus nec valet si quis recurrat ad certitudinem, vel impossibilitatem moralem tum quia nec moraliter est impossibile, quod aliquis Papa fuerit haereticus aut schismaticus ante suam promotionem, & quod hoc possit apparere eum quia ad hoc ut aliquid non sit certum tantum ut sit obiectum fidei, sufficit, quod per potentiam logicam, seu metaphysicam possit aliter se haberi, & quod possit contingere, quod Ecclesia erret in recipiendo Papam & quod possit stare, quod Papa ab universali Ecclesia receptus possit esse Papa non verus, sed talis cui non assistat infallibiliter Spiritus Sanctus. unde eius gesta possunt esse revocabilia, & declarabilia fuisse ipso iure nulla. Et sic tota Religionis & fidei certitudo perit in Ecclesia Dei.

27. Unum igitur de duobus est dicendum, vel scilicet, quod stante sensu praedicto talis Constitutionis, Deus ita diriget electores, & Ecclesiam, ut vel non eligetur unquam qui fuit haereticus, aut schismaticus, aut electi manifestabitur defectus ne recipiatur sine oppositione, & contradictione a tota Ecclesia. Et sic quod Conclusio posita subsistit, nec contra Papam electum, & a tota Ecclesia receptum potest dari exceptio ista de haeresi, vel schismate praeterito, seu de nullitate suae electionis. Sed imo talis exceptio statim habenda est pro falsa, & repugnante infallibilitati quam habet Ecclesia, & habere debet de validitate electionis a se approbatae. Et quamvis dicant posse Papam accusari de haeresi praesenti, quod ego possibile non credo, quia credo Deum nunquam permissurum quod detur Papa haereticus, sicut usque modo nunquam datus fuit, ut bene probant Gravin. *tom. 4. contr.7. 8.3. pag. 318.* & Brouius *in Pontifical. Rom. cap. 26.* non tamen propter hoc posset dari de nullitate electionis Papae, sed bene posset agi ad hoc ut Papa alias verus et legitimus deponeretur, si vellet esse incorrigibilis. Itaque contra Papam a tota Ecclesia receptum non potest habere locum valida exceptio de nullitate electionis.

28. Vel dicendum est (& sic est prorsus rationabile) quod dicta Constitutionis non est ille sensus, qui suppositus fuit, sed quod in illa parte Constitut. scilicet: *Nec per susceptionem muneris consecrationis, aut subsecutam regiminis, & administrationis possessionem, seu quasi, vel ipsius Romani Pontificis inthronizationem, aut adorationem, seu ei praestitam ab omnibus obedientiam, & cuiusvis temporis in praemissis cursum convaluisse dici, aut convalescere possit, illud verbum ab omnibus* non respicit totam Ecclesiam, sed totum Collegium Cardinalium, aut Romanos praesentes. Nam si voluisset intelligi de tota Ecclesia id clarius expressisset, sicuti vere exprimendum fuisset, & quia non est verisimile quod Pontifex voluerit reddere dubium hunc articulum, scilicet infallibilitatem Ecclesiae recipiendo Pontifice, imo infallibilitatem assistentiae Spiritus Sancti ei, qui ut Papam sine Ecclesiae contradictione se gerit, & de rebus fidei, & Religionis ex cathedra decernit, cum ex hoc dependeat certitudo fidei Ecclesiae, quae pro regula fidei infallibili debet habere Pontificem.

29. Addo, quod cum in ea Constitutione decernatur gesta Papam talem sint rescindenda, & nulla declaranda mens Pontificis est, quod huiusmodi Papa, qui semel fuit haereticus si hoc appareat non habuerit assistentiam Spiritus Sancti, & quod gesta eius sint rescindenda. Igitur si etiam mens Pontificis dicatur esse quod haec apparentia, & quod ex ea sequitur possit habere locum etiam postquam Papa fuit receptus a tota Ecclesia, sequitur, per necessariam consequentiam, quod mens Pontificis fuerit, quod Papa electus, & receptus possit esse talis de quo appareat quod non habuit assisteniam Spiritus Sancti, & quod fallibiliter ea quae gessit, gesserit, & Ecclesia erraverit, & habuerit Papam falsum pro vero, & sic quod existentia Papatus in Ecclesia sit fallibilis & incerta. Quae quia absurda sunt, omnino igitur est vitanda huiusmodi interpretatio, & dicendum est, quod clausula illa. *Si ullo umquam tempore apparuerit,* debet intelligi de tempore, habili ad disputandum de existentia Papatus in electo, quod est tempus praecedens communem Ecclesiae consensum, & receptionem, & sic est necesse ut haeresis vel schisma saltem tunc incaeperit taliter, ut impediat receptionem electi in Papam, & in tempore congruo facta fuerit aliqua oppositio de haeresi, vel schismate. Quo supposito postea electio non convalescat neque ex longitudine temporis, neque ex omnium Cardinalium consensu. Sed si haeresis appareat electio iudicanda sit nulla. Sed post receptionem nulla iam sit admittenda oppositio, aut exceptio, quia tunc non est amplius tempus habile ad ponendum in dubium electionem Papatus.

30. Dicitur secundo quod antequam Papa sit pacifice receptus ab Ecclesia potest excipi contra eius electionem, tam de iure, quam de iure, & facto. Et tunc habet locum doctrina Gratiani, cap. *Deus ergo, 3. q. 1.* quod Papa potest spoliari etiam si fuerit in possessione, nec debet restitui. Sed hic triplex casus distingui debet. Primus est si nullitas sit notoria. Secundus si nullitas licet in rigore non sit notoria, est tamen certa, & indubitata. Tertius si nullitas est solum probabilis. Quia vero in vacantia Papatus, ut Gratianus advertit, Ecclesia non habet superiorem, qui iuridice de causa cognoscat, quia licet Concilium Generale sit Iudex huius causae, tamen Concilium non nisi post longum tempus, & cum difficultate congregatur, & ut ex Panorm. in cap. *licet de elect.* advertit Iacobat. *l.3. q.1. sed istud pag. 45.* impossibile dicitur, quod sine magna difficultate non habetur, ideo tunc habet Ecclesia, ut contra intrusum quantum licere potest etiam via facti procedat.

31. In primo ergo casu ubi intruso sit notoria, nedum licet excipere de iure, & negare obedientiam intruso, & illum ut excommunicatum, & haeresiarcham evitare, sed more belli prius intruso admonito, ut de sede descendat, si id non faciat possunt Cardinales opponentes & alii fideles illum persequi, & vi eicere, & spoliare, ut expresse habetur cap. *Si quis pecunia dist. 79,* & ex Constitutione Pauli IV. & Iulii II. & est indubitatum & certum. Sic Constantinus Totonis Ducis Nepesini frater, ex laico per vim intrusus & sine electione Cardinalium ordinatus, post annum a Christophoro Primicerio, & Sergio Sacellario eius filio eiectus est, & canonice electus fuit Stephanus IV. Baron. & Brou. ad annum 763. Ciaconus in vita Stephani IV. Christophorus etiam Cardinalis tituli S. Laurentii in Damaso detruso Leone V. legitimo Pontifice, Sedem Apostolicam invasit, sed post septem menses expulsus fuit, quamvis ab alio sedem invadente, qui fuit Sergius III. quem Ecclesia sustinuit usquequo post tres annos defunctus est, Baron. & Bzou. ad annum 907. Solum adverto quod optimum erit universaliter servare, quod in casu simoniacae intrusionis dixit Iulius II, qui quidem in §. *licet*, & in §. *Ad cuius distinguit inter non recipere Pontificem intrusum, & illum habere ut excommunicatum, aut haereticum ex una parte, & intrusum violenter spoliare ex alia parte; nam prima duo concessit omnibus fidelibus, sed tertium Cardinalibus. Quia in casu intrusi laicorum non est esse primos duces belli, sed subditos, qui ad instantiam Cardinalium, quorum inter est providentia & gubernatio Ecclesiae in vacantia Pontificatus, & Concilii, debent bellum gerere, & ita optimus ordo servabitur, si laici duces se sinant Ecclesiasticis, & ad eorum directionem, & instantiam contra Papam intrusum se moveant nec etiam ab eius obedientia recedant, nisi Clero, & eorum Pastoribus recedentibus, quia in rebus fidei, & Religionis Laicorum est duci, & dirigi, non vero ducere, & regere alios. Et intruso ob praetensam simoniam hoc considerandum quod esto electio simoniaca sit declarata nulla ipso facto, hoc debet observari, quod soli Cardinales praesentantes electioni possunt excipere de simoniaca electione quia cum haec exceptio non sit de iure naturae, & alias sit exclusa per Concilium Lateranense in cap. *licet de elect.* solum convenit iis, quibus illam concedit Iulius II. qui illam concedit solis Cardinalibus praesentibus electioni.

32. Quamobrem ubi isti non excipiant, non est unde alius excipere velit, vel in aliquo electum a duabus partibus Cardinalium molestare sub praetextu simoniae. Quia cui non est concessa exceptio contra electionem, multo magis est prohibitum negare obedientiam electo, vel eum vitare. Et ideo quod omnibus fidelibus concedit Iulius II. in §. *Liceatque*; suscipere debet interpretationem, & limitationem capere ab eo quod prius dixerat concedens Cardinalibus praesentibus electioni posse excipere de simonia, & non aliis. Et in § *ad cuius* solum Cardinalibus, supposita eorum exceptione, et oppositione concedit posse implorare auxilium brachii secularis. Et sic solum supposita exceptione Cardinalium, & ad eorum imploratione possunt laici, vel alii electum simoniace etiam notorium spoliare Papatu.

33. In secundo casu non potest quidem tam defacili evenire, ut nullitas electionis Papae sit certa, evidens, & indubia si non sit notoria, si tamen ita contingat, potest contra Papae electionem excipi de iure, & aliquo modo de facto, & in terminis Concilii Constant. scilicet non recipiendo electum, nec praestando illi obedientiam, & non communicando cum illo, sed habendo illum ut haeresiarcham. Conclusionem hanc habet Panorm. cap. *Licet n. 11. de elect.* & est DD. admittentium dari contra electionem Papae exceptionem de haeresi. Haec enim exceptio ad minus est exercita recusatio, & non acceptatio electi in Pontificem, & non communicatio cum illo, quia habere aliquem, qui se gerit tamquam Pontificem, ut non Pontificem est simul habere illum, ut Apostaticum, & excommunicatum. Et probatur ulterius. Nam primo loquendo de simonia huiusmodi exceptio expresse conceditur ibi; *Sed etiam contradictum sit electum, vel assumptum de simoniaca labe a quocunque Cardinali, qui eidem electioni interfuerit opponi, & excipi possit, sicut de vera, & indubitata haeresi.* Ubi igitur simonia sit certa, & indubitata locum habet exceptio contra electionem Papae sic simoniacam. Et pariter locum habent, quae in §. *licetque* omnibus conceduntur, scilicet non reddere obedientiam tali electo, & posse habere illum ut haeresiarcham excommunicatum non communicando cum illo. Et ex eodem loco, & verbis habetur, quod eodem modo potest excipi de crimine haeresis, quia supposuit Iulius II. quod de vera, & indubitata haeresi possit excipi contra electum in Papam, & ex hoc decernit posse excipi de simonia. Verum quidem est, quod ubi loquimur in terminis Constitut. 19. Pauli IV., licet ad hoc ut electio habeatur ut nulla sit necessarium, quod haeresis, vel schisma sit notorium, quia in ea requiritur, quod haeresis appareat Ecclesiae, quod non fit, nisi haeresis sit notoria, ut dictum est supra. Tamen loquendo de exceptione de iure, & non omnino de facto, & ad effectum, ut in iudicio appareat, etiam de haeresi praeterita, vel schismate potest supradicto modo excipi nolendo illum recipere, si saltem haeresis sit certa. In terminis etiam Constitutionis Gregor. XV. *Aeterni Patris*, ubi nullitas electionis ex parte formae sit vera, & indubitata, locum habere potest haec exceptio, quia ibi praecipitur, quod electus non servata forma dictae Constitutionis sit, & habeatur ut Apostaticus. Unde hoc confirmatur nam ibi excommunicantur nedum intrusus, sed eius eligentes, fautores, & complices, unde prohibetur, ut illi detur obedientia, cum non possit negari eam esse fautorem, aut etiam complicem intrusionis in Papatum, qui Papae intruso obedit, quod etiam prohibetur cap. *In nomine Domini* respectu eius, qui fuerit electus forma d. cap. *Non servata*, & in Constitutione Iulii II. *Cum tam divino* pariter praecipitur, quod electus simoniace habeatur ut Apostaticus. Unde ubi sit certum, electum esse intrusum, nedum possunt, sed tenentur fideles negare obedientiam tali intruso, & habere illum ut Apostaticum.

34. Ampliatur hoc, ut liceat etiam iis, qui illi obedientiam praestiterunt ab eius obedientia recedere. Nam in terminis Constitutionis Iulii II. hoc illis conceditur in §. *liceatque* & in terminis Constitut. Greg. XV. hoc illis praecipitur sub poena excommunicationis cum illius intrusi fautores excommunicentur, quod fit etiam cap. *In nomine Domini d. 23.* Quamobrem qui prius tali intruso obedivit tenetur ab eius obedientia discedere, ne in fautoria, aut delicti complicitate, vel sequacitate perseveret. Et hic propterea advertendum discrimen, quod in terminis Constitutionis Iulii II. conceditur facultas excipiendi, & recedendi ab obedientia intrusi per simoniam, & habendi illum ut Apostaticum. Sed non praecipitur hoc sub aliqua poena, nisi quod sub poena excommunicationis praecipitur Cardinalibus, ne faciant contra dictam Constitutionem, unde ipsi eligendo simoniace sunt excommunicati, & etiam non habendo sic electum, ut Apostaticum, sed in terminis cap. *In nomine Domini* & Constitut. Gregor. XV. fautores, complices, auctores, & sequaces intrusi contra dd. Constitutiones sunt excommunicati.

35. Dicitur tamen quod extra casum notorii quantuncumque nullitas electionis Papae sit certa, non licet excipere omnino de facto intrusum privando possessione, quam habet, & cum vi eiciendo, & expellendo, & compellendo ei adhaerentes, ad hoc ut ab eius obedientia recedant. Sed in terminis Concil. Constant. decernentis qualiter ex praetextu metus excipi possit contra electionem Papae, debet expectari sententia Concilii Generalis. Conclusionem hanc tenuerunt communiter antiqui Canonistae in cap. *Licet de elect.* volentes contra haereticum hoc modo possidentem non dari exceptionem, sed illum debere accusari, quos refert, & sequitur Iacobat. *l. de Concil. a. 2.* Probatur autem primo, quia hoc fidelibus in hoc casu non est concessum; & alias de iure communi possessor non potest via facti expoliari. Quod enim hoc non sit concessum apparet. Nam in terminis Constitutionis Greg. XV. praecipitur quidem, quod nullus intruso faveat, sed non dicitur, quod intrusus violenter eiciatur, nec datur facultas novum Pontificem eligendi. In terminis vero cap. *Si quis pecunia* mandatur intrusum expelli, sed cum ibi fit sermo de non electo, sed intruso violenter, & notorie sine concordi electione Cardinalium, est etiam sermo de intruso notorio, sicut & de eo loquitur idem Rom. Concil. cap. *In nomine Domini dist. 23.* Iacobat. *l.3. q.1. §. sed videtur pag. 144.* In casu etiam notorii procedit dispositio Constit. 19. Pauli IV. loquentis de eo, qui apparuerit fuisse haereticus, vel schismaticus ante electionem. De intruso etiam per metum loquens Concilium Constant. aperte prohibet procedi ad aliam electionem, & vult electum manuteneri in sua possessione usque ad Concilium, pro cuius tempore eius iurisdictionem suspendit. Et ita exemplo, & similitudine huius dispositionis Concilii sine dubio hic est modus tutus procedendi, & amplectendus in similibus occasionibus, fugiendo violentias, bella, homicidia, & damna irreparabilia, quae secum ferunt violentiae, & bellicae hostilitates.

36. Nec obstat quod Iulius II. in Constitutione *Cum tam divino &. ad cuius* conceditur Cardinalibus implorare auxilium brachii saecularis ad excludendum, & deiciendum simoniace intrusum, & loquitur in casu verae, & indubitatae simoniae, quia in hoc casu concessit Cardinalibus ut possint contra electum excipere, & successive fidelibus, ut possint ab eius obedientia discedere. Et confirmatur, quia cum simonia sit crimen, quod mente principaliter committitur, cum consistat in pacto, sine quo non est simonia, vix dari posset casus, in quo Constitutio Iulii Secundi haberet locum si solum in casu notorii posset contra electum excipi de facto, ipsumque etiam vi eici, si opus sit. Tertio, quia Gratian. in §. *Solet l. q. 5.* docet quod Papa intrusus potest vi expoliari, & non debet restitui, quarto quia ratio Gratiani, quod scilicet in casu electionis Papae non datur Superior ad quem habeatur recursus, ostendit quod in eo casu Ecclesia se habet sicut Princeps Supremus, qui quidem in casu certo secundum communem DD. sententiam, si aliter princeps admonitus nolit reddere sibi quod debet, potest illi bellum inferre, ut tradit Suarez *d. sp. 13. de char. sect. 6. n.2.* & docent Molina *p.1. de inst. disp. 103.* Vasquez *p.2. d.64. cap.3.* Salas *p.2. tract. 8. disp. unica sect. 23. n.123.* Palaus *de conscient. disp. 203. dub. 17. n. 1002.* Poterunt igitur Cardinales de facto intrusum simoniace vi expellere, si admonitus nolit recedere quando simonia sit certa, & indubitata.

37. Nam ad ista respondetur ordine retrogrado incipiendo ab hoc ultimo, & illud retorquendo. Quia Collegium Cardinalium non est iudex sicuti est Princeps Supremus, imo nec Ecclesia in vacantia Papatus est proprie Iudex, nisi ut congregata in legitimo Concilio. Et sic verum est, quod Concilium Generale, si intrusus contra eius sententiam vellet persistere in Papatu, potest illum vi deijcere. Sed Ecclesia non congregata in Concilio habet, ut contra intrusum procedat solum via exceptionis, & facti. Ideo non potest intrusum spoliare extra casum notorii, quia nullus est spoliandus non servato ordine iuris, eo quod possidet. Ad tertium dicimus Gratianum expresse ibi loqui in casu notorii, quia loquitur in casu intrusi, sine legitima electione Cardinalium, cum modo sit sermo de eo qui alias canonice est electus a duabus partibus Cardinalium, & solum praetextu simoniae contra eum excipitur. Ad primum, & secundum dicitur quod ad summum probare videntur, quod in intruso per simoniam possit, ubi simonia est indubitata, vi spoliari intrusus. Neque ex hoc potest inferri idem licere in aliis casibus, quia ubi exceptio non valet iure divino, sed solum ex vi iuris humani, cum alias ex statuto Cocil. Lateran. in *cap. licet* prohibita sit omnis exceptio contra electum a duabus partibus Cardinalium tantum praecise, & non amplius ex iure positiuo potest excipi, quantum est concessum derogando illi Concilio, nec licet de casu ad casum hoc extendere.

38. Sed nihilominus dicitur, quod nec in casu simoniae non notoriae potest non expectato iudicio Concilii expelli Papa a possessione, quia licet Iulius II. concesserit dari posse exceptionem in casu verae & indubitatae simoniae, tunc sequetus est de exceptione de iure. Sed quando dat facultatem invocandi brachium saeculare ad eijciendum intrusum, loquitur servato eo quod iuris est in hoc puncto, & iuxta terminos aliarum decretalium, quae hoc admittunt solum in casu notoriae nullitatis, in quo non est opus dicere. Sed ubi non est notorium delictum, non potest sine iudice damnari delinquens tollendo vi id, quod ille possidet. Unde extra casum notorii servanda est praxis statuta a Concil. Constantiensi, & expectandum iudicium Concilii.

39. Hinc sequitur quod extra casum notorii non licet Cardinalibus devenire ad secundam electionem via facti ante Concilii decretum irritans electionem priorem. Nam non licet in Ecclesia esse duo capita, & duos Pastores & duos Summos Pontifices, igitur ubi unus adest, nisi liceat illum spoliare Papatu, non licet alium introducere. Cum igitur extra casum notorii non liceat via facti intrusum reijcere, nec licet alium eligere. Unde si alius eligatur primus est in possessione manutenendus. Aegid. autem in cap. *Licet*, quem refert Card. Iacobat. *l.4. art.4. pag. 257.* & sequitur Lavor. arbitratur etiam in casu haeresis, si contigerit Cardinales elegisse haereticum, & electum recepisse, & per annum illi obedisse, & postea detecto errore etiam notorie ab eius obedientia recessisse, quod adhuc manutenendus sit prior electus in possessione donec causa per Concilium fuerit cognita. Verum dicitur, quod si prior Papa est sine oppositione receptus ab Ecclesia, secundus electus est omnino schismaticus. Antequam vero primus fit ab universali Ecclesia receptus in casu notorii, sicut ille potest etiam vi spoliari, ita alius poterit eligi non obstante quacumque longitudine temporis, sed extra casum notorii prior sic debet in sua possessione manuteneri, quod non debet violenter expelli, sed tunc tam contra primum, quam contra alios electos debet servari decretum Concil. Constant. sess. 39.

40. An vero in hoc casu alterius electio sit nulla certum est quod in casu metus secunda electio est ipso iure nulla ex decreto Concilii Constant. & spectato iure communi in cap. *consideravimus, & cap. audivimus de elect.* ita universaliter dicendum esset. Sed quia electio Papae non subest legibus de elect. in communi decernentibus, & alias Cocil. Constant. timens periculum schismatis, & plurium electionum ad Papatum omnes electos manutenet in possessione, & solum tempore Concilii suspendit eorum iurisdictionem, hinc habetur quod extra casum metus electio posterioris non est ex hoc ipso iure nulla, sed imo est valida iudicanda, si alias contingat priorem declarari nullam, & secunda sine alio defectu subsistat.

41. In tertio autem casu, ubi nullitas inducta de iure positivo electionis Papae non est nec notoria, nec certa, sed solum probabilis, dicitur quod si non est certa, & indubitata quantuncumque alias sit probabilis, probabilior, & probabilissima, non licet contra electionem Papae excipere, nec aliquo modo ab eius obedientia discedere, si Papa sit electus a duabus partibus Cardinalium. Ratio est, quia nulla lex positiva, quae induxit nullitatem contra electum a duabus partibus Cardinalium, in casu dubio praevalere contra legem Alex. III. in Concil. Lateran. contentam in cap. *licet*, & praecipientem electum a duabus partibus Cardinalium debere haberi ut verum Papam nulla exceptione obstante. Leges inter posteriores derogantes legi priori strictissime interpretandae sunt, ut quantum fieri potest vitetur legum correctio, quae maxime vitanda est, c. *cum expediat de electione in 6. Rom. cons. 40.* ex quo Tusc. *litt. C. concl. 1036* deducit, quod ubi lex posterior derogans priori potest conciliari, id debet fieri, ideo non est censendum quod in casu dubio per posteriores leges sit praeiudicatum illi legi consiliari. Et eo magis, quod aliter esset aperta amplissima via schismatibus, & bellis Ecclesiam devastantibus, & de facili redderetur dubia electio ad Pontificatum, cum tamen, ut omnis occasio schismatum tollatur, & non sit unde dubitari possit an Papa sit legitimus, Alex. III. in Concil. Lateran. voluerit, ut contra electum a duabus partibus Cardinalium nulla detur exceptio.

42. Et hoc magis apparet verum, quia iuxta Constitut. Iulii II. exceptio simoniae non potest dari nisi sit vera, & indubitata, & ex eadem Constitutione habetur hoc esse dicendum de exceptione haeresis. Unde hoc idem est dicendum etiam in terminis Constit. Gregor. XV. ut scilicet locum non habeat ubi nullitas non est certa, & indubitata. Nam licet defectus formae inficiat electionem ipsam, & non electus iuxta formam ibi statutam dici possit non electus legitime a duabus partibus Cardinalium, tamen Concil. Lateran. non requirit nisi naturalem consensum duarum partium Cardinalium sub quacumque forma datum, & vult, quod eo existente nulla exceptio valeat, nulla scilicet exceptio in iure positivo fundata, ut bene explicat Panorm. in cap. *licet de elect. num. 11.*

43. Vbi tamen nullitas sit ex defectu naturalis consensus duarum partium Cardinalium, quia exceptio in hoc casu non est prohibita in cap. *Licet*, ut Panorm. ibid. habet, unde hic casus remanet decidendus ex iure communi, & ita ubi vere remaneret dubium, an quis fuisset electus ex naturali consensu duarum partium Cardinalium, non posset electus haberi, ut Papa certus posset exceptio haec dari contra electionem Papae, ut habet Panorm. in cap. *licet*. Sed ante iudicium Concilii Generalis non posset spoliari Papatu, nec alius Papa eligi.

44. Sed nunquid in hoc vel similibus casibus, in quibus de iure potest excipi contra electionem Papae, potest electus vi impediri ne accipiat possessionem administrationis Papatus. Respondetur eum posse impediri negative ei non obediendo, & etiam vi ei resistendo si vim faceret, quia superior dubius, qui non est in possessione, non potest obligare ad sui obedientiam, ut bene tradunt Io. a Thom. *par. 2. q. 18. disp. 12. art. 4. Quod si lex*, & Ildephonsus Baptista *de conscient. disp. 209. dub. 5. num. 1135.* & si vim faciat, vim vi repellere licet cap. *Significasti el 2. de homic. cap. Si vero de sent. excomm. cap. Dilecto eod. tit. in 6.* Sed non licet vi impedire, ut ne praecipiat, vel ne ei praecipienti obediatur ab illis qui volunt illi obedire. Quia Papa ex vi electionis possidet ius praecipiendi. Et ideo nisi simus in casu, in quo liceat vi eum expoliare Papatu, non potest impediri ne Papatum administret, cum illis qui illum volunt recipere. Et sic non potest impediri, quin etiam ex parte Ecclesiae possessionem accipiat respectu eorum qui volunt in Papam recipere.