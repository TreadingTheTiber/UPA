## CAPUT VII.

*De Evidentia credibilitatis, quam habet nostra fides, super omnes alias sectas: de certitudine quod scriptura cui credimus, sit autentica, & concilia, & Pontifices, quorum definitionibus ducimur, fuerint, legitimi.*

**132.** Porro haec evidentiae credibilitatis ex multis capitibus maxima, & clarissima est in fide Catholica, quae capita hic tantum indicabimus. Primo enim certum est ex synderesi, quam omnes experiuntur, & ex consensu fere omnium gentium, atque ex aliis rationibus indicatis in libro *de actibus humanis*, dari aliquod numen optimum, & benevolu erga creaturas rationales, cui aliqua nostra opera placeant, alia displiceant, ideoque numen illud esse colendum, & amandum, neque huic rationi adversatur experientia frequens & calamitatis in probis & prosperitatis in improbis, quasi contraria providentiae: Nam haec ipsa summa providentia est, ut possimus exercere virtutem, & promereri aliam solidiorem felicitatem. Quaenam enim virtus esset, ea sectari, quae etiam in hac vita semper vel fere semper afferrent delectationem & prosperitatem? Porro si id eveniret, nullum esset discerniculum inter virtutis, ac voluptatis amatores.  

**133.** Certum ergo est dari aliquod numen providum, & colendum. Cum vero sint varij cultus, & religiones erga huiusmodi numen quarum religionum una damnat alias tanquam impias, & huic numini invisas, non potest inter eiusmodi sectas invicem pugnantes esse plus quam una, quae sit vera & huic numini accepta; Quamvis possit evenire, ut aliquae propter ignorantiam invincibilem, eo inoffenso alias religiones sectentur.

**134.** Hoc posito videtur indignum hoc numine si permittat, aliquam religionem falsam habere pro se argumenta sine ulla comparatione maiora, & graviora, quam quaelibet alia, ac proinde quam ea, quae sit Quis enim prudens, & bonus hoc faceret; at nostra religio habet pro se plurima, & gravissima argumenta quibus praestat caeteris omnibus religionibus. ergo ipsa tantum est vera religio.

**135.** Ultima minor, quae sola negatur ab aduersariis probatur ex huiusmodi argumentorum enumeratione: primo enim nulla religio habuit, vel habet tot Sectatores sapientes quam nostra; sapientes autem voco illos, qui praescindendo à re controversa, hoc est à veritate religionis procul dubio ingenio, eruditione, doctrina caeteris praestant omnium consensu. Sectae enim distinctae à Christiana vix ullum nominabunt sapientem cum nostris Patribus Theologis, ac Philosophis comparabilem, qui eas re ipsa, & ex animo secutus sit quantum ex eius vita, & scriptis constare potest. Platonem quippe, Aristotelem, Tullium; Senecam aliosque vetores Philosophos patet ex eorum libris fuisse a credendis Gentilium commentis alienissimos.

**136.** Secundo nulla religio habuit tot sectatores insigni, & fere supra humana virtute praeditos. Tertio nulla fuit pro cuius defensione non solum fortiter, sed alacriter tot millia millium in quolibet sexu, aetate, fortuna sanguinem, ac vitam profuderint. Quarto nulla, quae habuerit tot contemptores omnium bonorum sensibilium, & humanorum ex sola spe illorum, quae talis religio pollicetur. Quinto nulla, quae habuerit tot ferventissimos Dei amatores, qui omnes suas cogitationes, affectiones, curas illi per totam vitam dicaverint supra omnem amorem, quo unquam vel mater filium vel maritus uxorem, vel quilibet homo quodcunq; obiectum sibi carissimum dilexerit.

**137.** Sexto, nulla religio est in cuius explicatione tot sapientes, vitam, ac studia impederint cum tanto admirabilium, contemplationum fructu: nulla si quidem scientia humana evidentissima tantumdem ingenijs consonantiae, admirabilitatis ostentare potest quantum Christiana Theologia. Septimo nulla est cuius veritatem testentur tot prodigia supra omnes naturales vires effecta, & innumeris, ac gravissimis historiarum, ac testium authoritatibus confirmata: quae omnia testimonia falsa esse perinde videtur incredibile, ac si quis contenderet non extitisse Iulium Caesarem, & omnes traditiones de illius existentia mentiri.

**138.** Octavo nulla est, cuius praecepta melius congruant cum lumine rationis divinitus nobis impresso, ut patet si conferamus praecepta Evangelii cum Ethica Aristotelis, & cum aliorum Philosophorum praeceptis, quae ad mores pertinent. Nono nullus propagatio fuit adeo mirabilis, & cum evidentiori numinis patrocinio: quandoquidem sine armorum violentia sine sensuum blandimento pauci homines ignobiles, infirmi praedicantes contemptum omnium eorum, ad quae humanus appetitus rapitur; quos homines sequi crimen erat infami morte plectendum, brevi tempore urbem mundi dominam expugnarunt, & meliorem mundi partem. Haec autem omnia praesertim simul iuncta compertum reddunt unum ex his tribus; vel nullam superis esse curam de rebus nostris, vel superis placere ut in eorum cultu decipiamur; vel hanc religionem, quam colimus, esse veram. Quorum prima duo cu sint impia, & lumini rationis adversa, reliquum est ut tertium sit evidenter credibile.

**139.** Objici solet, infallibilitatem fidei dependere ex duplici fundamento & utroque fallibili, atque adeo non posse dari in ea evidentiam credibilitatis super omnia. Haec duo fundamenta sunt authoritas scripturae, & Romani Pontificis, aut Concilij a Pontifice confirmati. At in quolibet codice scripturae solent esse multi errores, ex iniuria typographorum, aut librariorum; quo fit ut in singulis, quae ibi legimus habeamus, prudentem rationem formidandi. Item, cum aliqua sint quae vel de iure divino, vel de iure positivo redderent irritam electionem Romani Pontificis, semper formidari potest num hic homo sit vel fuerit legitimus Pontifex. Sed utraque obiectio dissoluitur, nam quantum spectat ad primam, non redditur aliquid credibile super omnia eo quod tantum legatur in uno codice scripturae, sed eo quod ita legatur in multis, & passim ab authoribus Catholicis ita referatur: adeo ut quis posset conqueri de Deo tanquam de deceptore nisi per suam providentiam impedivisset ne aliquid falsum proponeretur cum tanta apparentia, & morali certitudine, ut humano discursu non posset discerni eius locutio ab eius non locutione. In iis vero super quibus non praecesserit haec apparentia, & moralis certitudo, non potest quis legendo unum codicem scripturae exercere verum actum fidei, nisi suppleat Deus defectum externae apparentiae per lumen internum.  

**140.** Quantum vero spectat ad secundum dicimus esse fide certum, illum hominem, quem multitudo Catholicorum pacifice, & concorditer semel veneratur aut venerata est tanquam verum Pontificem, esse verum Pontificem. Alioquin omnia nutarent & non haberemus regulam infallibilem fidei. Spectat ergo ad fidelitatem Dei ut non permittat aliquem eligi, & acceptari a tota Ecclesia Catholica si habeat aliquod impedimentum invalidans occultum, cuiusmodi esset defectus baptismi: sicut spectat ad providentiam Dei, ne irrepat in omnes codices scripturae aliquod falsum, & ne aliquis magus per daemonum praestigias exhibeat tantam apparentiam pro aliquo errore, quantam habet ex veris miraculis fides Catholica.

**141.** Impedimenta vero inducta de iure positivo, & reddentia irritam electionem Pontificis sunt profecta ex talibus legibus, quae nunquam loquuntur nec intelliguntur nec possunt habere locum nisi respectu illius primae electionis, quam faciunt Cardinales, per quam adhuc non redditur fide certum quod electus sit verus Pontifex. At vero licet illa electio ex aliquo tali occulto impedimento fuisset irrita, adhuc sequeretur alia electio nullo iure positivo irritabilis, quam facit tota Ecclesia acceptando illum hominem pro vero Pontifice. Haec enim acceptatio licet moveatur ex errore praecedenti, non est tamen conditionata, sed absoluta. Melius quippe est Ecclesiae habere pro Pontifice aliquem qui fuerit invalide electus, quam ignoranter carere vero Pontifice, et eum pro tali venerari qui re ipsa non sit.  

**142.** Si enim expedit, dominia rerum non esse in incerto, et ideo inductae sunt praescriptiones non solum de iure civili, sed aliquae etiam longissimi temporis de iure gentium, et naturali, per quas dependent er ab errore fit dominus rerum ille, qui antea non erat dominus; multo magis expedit non esse in incerto authoritatem divini Vicarii, atque adeo de iure divino, et naturali est ut quicumque bona fide acceptatur ab Ecclesia pro tali, cuadat talis etiamsi antea non fuisset.

**143.** Et huc spectat ratio, quae affertur in *lege Barbarius ff. de officio Praetoris*, in qua declaratur, quod seruus electus ignoranter in Praetorem, & pro tali habitus, non solum fecerit acta valida, sed fuerit verus Praetor, quoniam Populus Romanus, qui eum pro tali habuit, potuit dispensare, & censetur voluisse. Porro praedicta lex non est consideranda tanquam constitutio arbitraria, & proueniens a potestate iuris ciuilis, alioquin respexisset futura non praeterita super quibus lex illa decernit, sed tanquam interpretatio prudens, & philosophica iuris naturalis: nam independenter ab omni constitutione positiva, censetur Populus Romanus habuisse in dicto casu illam voluntatem, quam expediebat eum habere. Ita ergo in casu nostro penes totam Ecclesiam est potestas providendi sibi de legitimo Capite ne remaneat acephala, quoties electores ordinarii vel culpabiliter, vel inculpabiliter neque provident, neque habent curam providendi in futurum; sicut contingit quando eorum electio fuit irrita, & habetur pro rata. In hoc ergo casu Ecclesia censetur eum eligere, quem acceptat, non obstantibus quibuscunque eius defectibus, quoniam ita expedit.

**144.** Et quamvis Ecclesia acephala non possit dispensare contra constitutiones praeteriti Pontificis; tamen, ut diximus, nulla constitutio inductiva impedimenti extenditur vel ex mente, vel ex potestate constituentis in ordine ad talem casum; quoniam de essentia legis validae est, ut sit in bonum communitatis. Ex qua doctrina infertur, illos primos actus, per quos fideles agnoscunt novum electum in Pontificem, non esse quantum ad hoc actus fidei divinae, sed fidei, & prudentiae humanae, ac fallibilis; sed ex concordia illorum postea resultare in singulis obligationem fidei divinae ad credendum illum esse verum Pontificem. Si enim praerequireretur quoad hoc fides aliorum ad fidem meam, eodem modo praerequireretur fides mea ad fidem aliorum, ac proinde committeretur circulus in primo fundamento credibilitatis.  

**145.** Propter eandem rationem de fide est, Concilium ab Ecclesia concorditer acceptatum, fuisse verum Concilium; neque dicas sufficere ad infallibilitatem fidei si dicamus esse infallibilem in definiendo non solum Pontificem, & Concilium verum, sed existimatum. Quamvis enim ad tuendam utcumque regulam visibilem, & infallibilem Catholicae veritatis hoc tenerentur dicere illi authores, qui negaverunt esse de fide hunc hominem esse verum Pontificem; ex hoc tamen ipso eorum sententia est improbabilis. Nam Christus promisit tantum non defecturam fidem Petri veri, non autem existimati; & Petro vero dedit potestatem pascendi oues, & super Petro vero aedificauit Ecclesiam suam, eique tantum dedit claues scientiae, & potentiae. Quare nemo nisi verus successor Petri habet haec iura ex promissione Christi.