## ARTICULUS VI.

*Qua fide veritates ab ecclesia propositae credi debeant.*

I. Multiplex fides. Fides est 1° divina; 2° divina et catholica; 3° ecclesiastica; 4° humana.

1° *Fides divina* seu *theologica* dicitur assensus, qui revelatione divina immediate innititur; hujusmodi autem fidei objectum sunt veritates revelatae, propter veritatem Dei revelantis creditae. 2° Fides *divina et catholica*, seu simpliciter fides *catholica*, refertur ad veritates revelatas, quae in doctrina ecclesiae manifestantur; quod autem veritates revelatae per ecclesiam manifestentur, id per accidens, ex parte scilicet nostri, fidei convenit; ex quo apparet, inter fidem divinam et fidem catholicam essentialiter nihil differre. 3° *Fides ecclesiastica* innititur *assistentia* Spiritus sancti, qua Christi ecclesia in custodiendo fidei deposito ab errore quocumque immunis servatur; unde dubitari non potest, eam firmissimam esse ac certissimam. 4° *Fides humana* hominum auctoritate innititur. — Quantum ad fidem *mediate et indirecte divinam*, qua theologi non pauci conclusiones theologicas, proprie dictas, credendas esse sentiunt, haec a fide ecclesiastica non differre videtur.

II. Veritatum diversitas. 1° Ad veritates credendas inprimis referuntur *fidei articuli*. Dicuntur autem *articuli* credibilia primaria, quae coaptationem specialem ad aliqua alia credibilia important, ita ut cetera in illis aliquo modo contineantur. Patet autem, hujusmodi credibilia non dividi ex parte objecti *quo* et rationis formalis fidei, quia haec unica est, nempe veritas divina revelans; sed ex parte objecti *quod*, id est, mysteriorum, quae creduntur. In Symbolo alii duodecim, alii quatuordecim articulos distinxerunt. Cf. S. Thom. II. II. quaest. I. art. 6. et 8.; *Comp. theol.* cap. CCXLVI.

2° *Dogmata* sunt illae veritates, quae in verbo Dei scripto vel tradito continentur, et ab ecclesia sive solemni judicio sive ordinario et universali magisterio tanquam divinitus revelata proponuntur. Dogmata, solemni ecclesiae judicio proposita, dogmata *definita*, vel etiam simpliciter fidei dogmata, dicuntur; dogmata, ordinario et universali magisterio, nulla tamen solemni definitione, proposita, dogmata *catholica*, aut *revelata* aut veritates *ad fidem spectantes* appellantur.

3° *Conclusiones theologicae formaliter* consideratae, id est, praecise ut e praemissis deductae, fidei *divinae* obiectum dici nunquam possunt. At vero praecise ut contentae seu *materialiter*, ut ajunt, partim propositiones de fide, ut supra, partim proprium veritatum genus habentur. *Propositiones de fide* habentur conclusiones illae, sensu latiori theologicae nuncupatae, quae ratione significationis, hoc est, ut pars in toto, vel ut singulare in universali, vel ut implicitum in explicito, in praemissis continentur. Nimirum in iis concludendis syllogismo tantum *explicativo* utimur.

*Conclusiones theologicae* sensu strictiori intellectae habentur, quae syllogismo *deductivo* percipiuntur, et in revelatis non immediate, sed ratione connexionis naturalis, id est, vel ut proprietas in essentia, vel ut effectus in causa continentur. Cf. quaest. VIII, art. 6.

4° Veritates, quarum contradictorium ab ecclesia infra notam haereseos, v. g. ut temerarium, proscriptum est.

5° Veritates, quae communi et constanti catholicorum consensu tam certae habentur, ut opiniones adversae, non haereseos quidem, at alia tamen censura dignae habeantur.

Conclusiones theologicae, strictius dictae, et veritates, quas sub n. 4 et 5 recensuimus, etiam *veritates theologice certae* nuncupantur. — Cf. Conc. Vat. sess. III. cap. III.; Gotti, *Theol. schol.* t. I. tract. I. q. I.

III. De veritatibus, quae fide divina et catholica credi debent. Hujusmodi fide credi debent 1° fidei articuli; 2° dogmata, quae ab ecclesia sive solemni judicio sive ordinario et universali magisterio tanquam divinitus revelata proponuntur; 3° conclusiones theologicae, quae *sensu latiori* eo nomine appellantur. Namque omnes id genus veritates divina auctoritate *immediate* nituntur.  

*Quaeres I.* Utrum fide divina credenda sit conclusio, quae ex majori quidem *universali* revelata ut *particularis* deducitur, sed mediante minori non revelata, quae *non sit evidenter certa* vel *factum contingens*.

*Resp.* Si minor positive et *evidenter certa non sit*, conclusio de fide dici nequit. Quod ad *facta contingentia* attinet, conclusio de fide non habetur, nisi facti certitudo omne dubium prorsus excludat. Proinde haec propositio: *haec hostia adoranda est*, fide divina non creditur; quamvis enim major revelata sit: *omnis hostia rite consecrata est adoranda*, minor tamen: *haec numero hostia rite consecrata est*, moraliter tantum vera habetur.

Veruntamen factum contingens quandoque tam certum est, ut quodvis dubium evidenter excludatur. Quo in casu conclusio, ut *pars* certa majoris, esse de fide videtur. Sic illa propositio: *Leo XIII. Romanus Pontifex rite electus est*, accedente ecclesiae acceptatione, qua etiam electio illegitima rata fit, in dubium revocari non potest. Quamobrem Salmanticenses, Billuart et alii censent, esse probabilius de fide conclusionem, quae ex hujusmodi ratiocinatione sequitur: *Omnis homo rite electus in successorem Petri est Summus ecclesiae Pontifex. Atqui Leo XIII. est rite in successorem Petri electus. Ergo est Summus ecclesiae Pontifex*.

Similiter auctores, quos commemoravimus, concilii oecumenici, puta Tridentini, celebrationem legitimam manifeste certam esse docent. Nam sic ratiocinantur: *Quodlibet concilium, tanquam oecumenicum ab ecclesia acceptatum, est regula fidei. Atqui concilium Tridentinum ab ecclesia oecumenicum habetur. Ergo est regula fidei. Quam conclusionem de fide esse affirmant*. Cf. Salm. *De fide* disp. IV. dub. II. §. 1—3. Billuart, *De reg. fidei*, diss. IV. art. 9. Bannez tamen cum aliis istas conclusiones ad fidem pertinere negat; nihilominus "valde temerarium et scandalosum" esse non dubitat, "si postquam Ecclesia acceptavit aliquem ut Summum Pontificem, negaret aliquis illum esse Summum Pontificem verum." In II. II. quaest. I. art. 10. dub. 2.

*Quaeres II.* Utrum facta connexa cum jure doctrinae, seu facta dogmatica, eadem ac dogmata fide credi debeant.

Resp. Facta dogmatica fide ecclesiastica credi debent; namque haec facta non immediate ob revelationem divinam credi videntur, sed ob eam infallibilitatem, quae ecclesiam in revelatis custodiendis et exponendis perpetuo comitatur.

Quaeres III. Utrum revelationes privatae credendae sint fide divina.

Resp. Revelationes privatas, si evidentia adsint credibilitatis motiva, fide divina, non vero catholica credendas esse, complures auctores confirmant; alii vero negant, ut Salmanticenses, De fide diss. I. dub. IV. §. 1. 2. *Fide divina*; namque objectum fidei divinae est prima veritas revelans. At hujusmodi objectum proponitur, si Deus, peculiari influxu supplens propositionem ecclesiae suae, veritatem hominibus privatim revelat. Ergo revelationes privatae fide divina credendae sunt. — *Non fide catholica*; quia objectum fidei catholicae est veritas prima, *per doctrinam ecclesiae* manifestata. S. Thomas ait: "Singulis temporibus non defuerunt aliqui prophetiae spiritum habentes, non quidem ad *novam doctrinam fidei* depromendam, sed ad humanorum actuum directionem." II. II. quaest. CLXXIV. art. 6. ad 3.

IV. De veritatibus, quae fide ecclesiastica credi debent. 1° Conclusiones theologicae sensu strictiori appellatae; 2° judicia ecclesiae de propositionibus, infra notam haeresos damnatis; 3° cetera, ni fallor, doctrinae capita, quae communi et constanti catholicorum consensu ut theologice certa retinentur, fide ecclesiastica credenda sunt, atque catholicos omnes eisdem ex conscientia sese subjicere opus est. Fide autem *divina* credi non putantur, quia ipsis non immediate ob revelationem divinam assentimur, sed ob assistentiam S. Spiritus, quae efficit, ut ecclesia in hoc etiam veritatum genere sit procul ab errore.

Quaeres I. Utrum haereticae dici possint illae propositiones, quae, extra materiam credendorum de fide divina, ecclesiae doctrinis refragentur. 

Resp. Hoc loco tria statuamus. a) Ad fidem "aliquid pertinet dupliciter: uno modo directe et principaliter, sicut articuli fidei; alio modo indirecte et secundario, sicut ea ex quibus negatis sequitur corruptio alicujus articuli; et circa utraque potest esse haeresis, eo modo quo et fides." S. Thom. II. II. quaest. XI. art. 2. Itaque in propositionibus, de quibus dictum est, saepenumero haeresis indirecte propugnatur; directe haereticae non sunt.

b) Propositiones illae, quas constat theologicae conclusioni, strictiore sensu acceptae, repugnare, a theologis non simpliciter haereticae, sed erroneae et illative tantum haereticae habentur; atque hoc errorum genus Salmanticenses docent esse "haeresim in secundo gradu, sive mediate, et secundario; quia licet immediate solum opponatur conclusioni theologicae, mediate tamen repugnat assensui fidei." *De fide*, disp. IX. dub. IV. §. 3. Ab illa tamen praeceptione Canus cum aliis nonnullis discedere videtur inquiens: "haec (conclusio vere theologica) veritas catholica ita censebitur, ut si esset per se a Christo revelata; et illi qui adversetur, aeque erit haereticus, ac si sacris literis traditionibusve Apostolorum refragaretur." *De locis*, lib. XII. cap. VI. praec. 7.

c) Generatim statuendum est, citra errorem negari non posse, *qualificationes* illas, quibus ecclesia propositiones damnabiles, inferiori quadam quam haeresos censura, puta *temeritatis* nota reprobat, infallibiliter iisdem competere; ex quo plane sequitur, ut haud dubie *temeraria*, etc. haberi debeat propositio, cui ecclesia notam hujusmodi inusserit. Ceterum propositiones sic notatae per se haereticae non censentur; ex gradu tamen censurae et majori minorive connexione doctrinae proscriptae cum fidei doctrina dignoscendum est, utrum propositio aliqua haeresin propinquius vel remotius attingat. Cf. Joan. Turrecrem. *Summa de ecclesia*, lib. IV. pars II.; Canus, *De locis*, lib. XII. cap. VII—X.; Suarez, *De fide*, disp. XIX.

Quaeres II. In qualem errorem incidat, qui asseruerit, ecclesiam in ferendis censuris, nota haerесeos inferioribus, non esse immunem ab errore.

Resp. Inter omnes doctores catholicos convenit, ecclesiae judicia *dogmatica* et *infallibilia* sese porrigere ad proponendas veritates, cum immediate revelatis *connexas*; necnon ad reprobandos errores, infra haeresim. Quae quidem doctorum senstentia veritas est saltem *theologice certa*. Quare Bannez: „Error est — inquit — vel proximum errori, asserere, quod ecclesia in ejusmodi censuris possit errare." In II. II. quaest. XI. art. 2. Quin imo haec assertio ab aliis haeresis appellatur.

Consequens est, ut dicta ecclesiae judicia doctrinalia conscientias ligent et internum mentis assensum exigant. Id confirmatur ex concilio Constantiensi, nominatim ex mandato Martini V., de suspectis errorum Wicleff et Hus: „Specialiter literatus interrogetur, utrum *credat*, sententiam sacri Constantiensis concilii super 45 Joannis Wicleff, et Joannis Hus 30 articulis superius descriptis latam, fore *veram* et catholicam: scilicet quod supradicti articuli 45 Joannis Wicleff, et Joannis Hus 30, non sunt catholici, sed quidam ex eis sunt notorie haeretici, quidam *erronei*, alii *temerarii* et *seditiosi*, alii *piarum aurium offensivi*."

Item in schemate constitutionis dogmaticae de fide catholica concilii Vaticani continebatur canon: „Si quis dixerit, licitum esse, tenere vel tradere opiniones ab ecclesia damnatas, *dummodo ne sint damnatae tamquam haereticae*, a. s." Canon omissus est; *principium*, in canone assertum, confirmari videtur ex hac relatione ill. domini Pie, episc. Pictaviensis: „censuerunt Patres deputati satius esse, re serius perpensa, si assertio tanti momenti, *tantae necessitatis*, et *expressius et clarius* (quam in capite huic canoni respondente) exprimeretur in altera constitutione, ubi de potestate doctrinali judiciaria ecclesiae directe et ex professo ageretur." Coll. Lac. t. VII. c. 1632. et 208. Cf. Syll. prop. 22. et encycl. *Quanta cura*.

Quaeres III. Utrum fieri possit, ut falsa sit aliqua doctrina, quae ab ecclesia tanquam probabilior proponitur.

*Resp.* Ex eo quod propositio sit probabilior, per se non efficitur, eam esse veram. Nec tamen absurde Lugo docet, „posse pie credi, quod licet circa hoc nulla exstet divina promissio, Deus tamen non permittet ab ecclesia doctrinam aliquam ut probabiliorem proponi, quae re ipsa falsa sit, . . . quia daret occasionem magnam fidelibus adhaerendi magis et magis doctrinae falsae." *De fide*, disp. XX. n. 129.