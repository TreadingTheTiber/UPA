## ARTICULUS III.

*An sit de fide Pium VI. jam Sedentem esse Ecclesiae universalis Pastorem?*

NEgant aliqui, volentes esse quidem de fide legitimum Petri Successorem esse Papam, sed nolentes esse de fide hunc hominem, v. gr. Pium VI. esse summum Pontificem; quia non est de fide esse canonice electum, cum hoc non sit revelatum.

**CONCL. UNIC.** De fide est Pium VI. legitime electum, & ut talem ab Ecclesia acceptatum esse verum Papam. Ita communissime Theologi.

**Prob. I.** Ex Conc. Constantiensi sess. ult. ubi decernit Martinus V. ut ab iis, qui de haeresi ad fidem revertuntur, petatur inter alia: *Utrum credant, quod Papa canonice electus, qui pro tempore fuerit, ejus nomine proprio expresso, sit successor B. Petri habens supremam auctoritatem in Ecclesia Dei?* Ergo supponit esse articulum fidei: cum haeresim abjurantes nonnisi de fidei veritatibus interrogentur.

**Prob. 2.** Illa conclusio est fidei, cujus duae praemissae sunt fidei; sed haec conclusio: *Pius VI. est verus Papa*, sequitur ex duabus praemissis de fide: ergo est fidei. Major certa est. Prob. Min. quia hae duae praemissae, ex quibus sequitur dicta conclusio, *omnis in Papam legitime electus & ut talis ab Ecclesia receptus, est verus Papa; sed Pius VI. est talis*, sunt fidei; Major quidem, de qua nulli dubitant Catholici; alias non esset de fide legitimum Petri successorem esse verum Papam: Minor vero, quia eo ipso quo Ecclesia ipsum recipit ut legitime electum revelat Deus ipsius electionem esse legitimam, cum promiserit Christus numquam Ecclesiam suam erraturam in materia fidei: erraret autem in tali materia, si non staret conclusio, quandoquidem agnoscens electum ut Papam, ipsum agnoscat ut fidei regulam infallibilem, qui tunc esset fallibilis.

**Confirm.** Haec minor; eo ipso quo Deus per invocationem alicujus Confessoris, vel Martyris, aut per venerationem ipsius reliquiarum, facit miraculum evidens, ita ut de illo nullatenus possit dubitari, revelat implicite ipsum mortuum esse in gratia, quia repugnat sanctitati divinae facere miracula ad invocationem damnati: ergo eo ipso quo Ecclesia, quam Deus dixit esse *columnam & firmamentum veritatis*, 1. Tim. 3. acceptat electum, ut Pontificem, adeoque ut fidei regulam infallibilem, revelat Deus implicite electionem ipsius esse legitimam; quia repugnat divinae fidelitati ut permittat Ecclesiam errare, quam promisit non erraturam.

**Prob. 3.** Si non esset de fide Papam regnantem esse Summum Pontificem, possemus dubitare, an sit Petri successor, an sit fidei regula infallibilis, & consequenter an omnes fidei definitiones sint legitimae, adeoque nihil teneremur credere tamquam revelatum, ob Ecclesiae propositionem; atqui hoc est absurdum: ergo & illud.

**Dices:** Ubi legitime delegatus annuntiat nobis fidei veritates, tenemur illas credere tamquam de fide, licet tantum fide humana credamus esse legitime delegatum: ergo licet tantum fide humana crederemus Pium VI. esse Papam, teneremur credere fide divina veritatibus revelatis ab ipso propositis.

**Resp.** Disparitatem esse, quod non credamus veritatibus Ã  delegato propositis, ex ipsius auctoritate, sed quia proponit motiva credibilitatis sufficientia; credamus autem Papae definienti, ex ipsius auctoritate; & consequenter aliter credere debemus Papae, aliter delegato; Papae propter auctoritatem, delegato propter motiva credibilitatis.

**Prob. 4.** Non potest Ecclesia recipere aliquid tamquam de fide, quod non est tale, alias erraret in materia fidei; sed Papae definitiones in hac materia recipit tamquam fidei articulos: ergo sunt de fide. Subsumo: Atqui non potest illos credere de fide, ex Papae proponentis auctoritate, si liceat ipsi de Papae auctoritate dubitare: ergo.

**Obji. 1.** Haec propositio: Pius VI. est verus Papa, non est in Scriptura explicite, aut implicite: ergo non est de fide.

**Resp. Neg. Ant.** Quia continetur in hoc, quod Ecclesia numquam sit erratura in materia fidei, nec consequenter quando credat Pium VI. fidei regulam infallibilem, adeoque Papam legitimum, cum non sit talis regula, nisi quia verus Papa. Deinde esto nullatenus contineretur in Scriptura, censeretur tamen revelari eo ipso, quo Ecclesia indefectibilis electum agnoscit, ut Summum Pontificem.

**Obji. 2.** Non esse de fide electionem Pii VI. esse legitimam: ergo non est de fide quod sit Summus Pontifex.

**Resp. N. Ant.** Cum enim non sit Pontifex legitimus, nisi per legitimam electionem, eo ipso quo revelatur & legitimum esse Pontificem, revelatur & legitimam esse ipsius electionem, ubi via electionis creatur. Non est tamen de fide quod Cardinales, qui ipsum elegerunt, sint veri Cardinales, quod habuerint intentionem eligendi, quod formam juris servaverint &c. quia illa utpote remote, & tantum praerequisita non videntur esse objectum fidei.

**Obji. 3.** Non est revelatum Papam regnantem esse valide baptizatum: ergo nec est revelatum esse vere Papam, cum solus baptizatus sit capax supremae illius dignitatis.

**Respondent aliqui Neg. Ant.** Quia eo ipso quo revelat Deus esse legitimum Papam, etiam implicite revelat habere omnia ad Papatum necessario requisita. Sed  

**Resp. Concesso Ant.** (si saltem intelligatur de revelatione immediata.) N. Conseq. Quia ut sit de fide Pium esse Papam, sufficit quod sit certum theologice esse baptizatum; jam autem licet Deus revelando Papam modernum esse legitimum, non revelet proprie esse baptizatum, dat tamen nobis locum id inferendi per conclusionem Theologicam, cum sit necessario praerequisitum.

**Obji. 4.** Non esset haereticus qui diceret, Pius VI. non est Papa legitimus: ergo non est de fide esse talem.

**Resp. Dist. Ant.** Non esset haereticus qui hoc diceret ante Ecclesiae acceptationem: C. post acceptationem, subdistinguo, & teneret nostram sententiam: N. & teneret oppositam: C. quia bona fide, ob rationes visas sibi sufficientes, crederet non esse articulum fidei. Sed nihil inde contra nos.

**Obji. 5.** Licet sit de fide Christum esse in Eucharistia: non est tamen de fide esse in hac numero hostia: ergo licet sit de fide verum Petri successorem esse Papam, non est tamen de fide hunc numero hominem esse Papam.

**Resp. Neg. Conseq.** Disparitas est, quod nullatenus sit revelatum Christum esse in hac hostia, licet putetur consecrata: revelatum sit autem hunc hominem esse Papam, eo ipso quo per Ecclesiam indefectibilem agnoscitur & recipitur ut talis, sicut ostendimus antea.