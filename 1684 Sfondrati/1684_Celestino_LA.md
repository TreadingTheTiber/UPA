XVII. *Non obstat 17*. Fide tantum humana constare hunc in individuo hominem, v. g. Innocentium XI. esse legitimum verumque Pontificem, ac in terris Christi Vicarium; at fides humana errori subest, fieri que potest, non esse legitimum Pontificem: quid si enim invalide electus? quid si non rite baptizatus? aut unde nobis constat rite Baptizatum, electumque esse, nisi fide humana, quae falli potest? Sic Ioannes VIII. sic Formosus veri Pontifices credebantur, & tamen eventus docuit, illum feminam fuisse, istum non verum sed imaginarium Papam, & cuius acta a Stephano VI. omnia rescissa sunt. Si ergo fide divina & certa Innocentium Pontificem esse non constat; non etiam certa divinaque fide constabit, quae ab illo decernuntur, certa esse, & ad dogma, si hoc declaret, spectare.

Respondeo. Hanc objectionem nimium sibi sumere, & si quid probet, non in Pontifices tantum, sed in omnia Concilia, in totam Ecclesiam, & intima fidei Catholicae viscera grassari: si enim certa, indubiaque fide non constat Innocentium XI. legitimum Papam esse: ergo nec Innocentium X. nec Clementem IX. nec Alexandrum VII. nec Leonem, nec Agathonem, nec Sylvestrum: in omnibus enim aut nulla subest dubitandi ratio, aut eadem. Si ergo Pontifices, & ab illis definita dubia sunt; ergo etiam quae a Conciliis, nam haec a Pontifice confirmantur, & sine Pontifice tam sunt integra, quam corpus capite suo truncum. Immo ex iisdem causis, quae tibi Pontifices, eorumque electiones dubias faciunt, ipsa etiam Concilia in dubium vocantur, quae ut sint legitima, multo pluribus, quam Pontifices opus habent: dubio vero Pontifice, dubiis Conciliis, dubiis etiam quae ab illis constituta sunt, quid superest in fide certum? frustra Ariana haeresis, frustra Nestoriana, Eutychiana, Lutherana, Calvinistica, frustra omnes haereses damnatae, nam ut tu dicis, incerti erant Papae, incerta Concilia, incerta ab utrisque decisa; quae vero incerta sunt, nec ad haeresin, nec ad fidem pertinent, ut credi necessario negasive debeant. Quod si nemo audet Concilia, quae ab Ecclesia recepta sunt, in dubium vocare, immo qui hoc agit, aeque ac qui Evangelia non recipit, haereticus est teste D. Gregorio *in c. sicut. d. 15.* idem de Pontifice Romano dicendum est, par enim, ut paulo ante notavimus, de utrisque est ratio. Et sicut ad fidem non sufficit credere aliquam in genere Ecclesiam, & non istam determinatam; aut aliquas scripturas sacras, sed non istas, quas manibus terimus; ita nec sufficit, aliquem in Ecclesia Christi Vicarium, aliquod caput visibile, aliquem Iudicem Controversiarum, sed non istum, quem Ecclesia elegit, quem Ecclesia colit, a quo leges & decreta, ac in rebus controversis sententiae procedunt. Quando navigabis, quando litem absolves, quando finem morbo impones, si aliquam quidem navim, aliquem iudicem, aliquem medicum velis, sed nullum certum, nullumque, quem possis digito ostendere, nec istum, nec illum admittas? sic pessime consultum Ecclesiae, pessime fidelibus, si Christus nullum illis Pontificem dedit, cum in morum, tum in fidei decretis certam fidem deberent, certamque obedientiam. Nec in Ecclesia tot retro saeculis, & haereticis toties in Romanam sedem armatis auditum aliquando est, hanc Pontificibus eorumque Decretis exceptionem oppositam esse, quod videl. non certo constaret Leonem, Sylvestrum, Damasum legitimos Papas esse: quam ti putas hoc inventum Ariani emisissent, ut Nicaeno Concilio litem inferrent, & quae illic Patres deciderant, inania redderent? sed hoc nostro saeculo, in quo tanta novarum rerum cupido est, vicimus antiquitatem, novo artificio reperto, ut Papam sine Papa, legem sine lege, sententiam sine sententia haberemus, hoc est, aliquem Papam, sed non istum, aliquem Legislatorem, sed non istum, aliquem Iudicem, sed non istum, nullumque certum; capta interim credendi faciendique quod placet libertate. Denique post Concilium Constantiense vix intelligimus, quomodo negari possit certa fide hunc in individuo Pontificem pro vero legitimoue habendum esse, *fess* enim *ult*. Martinus Papa sacro approbante Concilio, ab haereticis, qui Ecclesiae Catholicae conjungi volunt, ante omnia exigendum esse dicit: *Ut credant Papam Canonicè electum, qui pro tempore fuerit, eius nomine expresso esse successorem Petri, & supremam habere in Ecclesia potestatem*. Supponit ergo Concilium, credi posse fide divina (nec enim de alia fide quam divina haeretici sunt interrogandi) hunc numero & determinatum Pontificem legitimum esse Christi Vicarium, immo credi debere, nec enim quae credi non possunt, aut non debent, necessario credenda sunt.

Dices: Concilium loqui de Pontifice canonice electo, at non constare canonice electum esse.

Respondemus: Si constare certa fide non potest Papam Canonice electum esse, cur ergo Concilium tam accurate vult haereticos de hoc interrogari? erit enim otiosa minimeque necessaria interrogatio, cum sicut constare non potest esse canonice & valide electum, ita nec legitimum Pontificem Christique Vicarium. At Papam legitime baptizatum, ordinatum, electumque esse Deus nunquam revelavit, qui ergo credi potest? Imo tunc revelavit, cum tota Ecclesia Pontificem pro legitimo habuit recepitque; vox enim & testimonium Ecclesiae, quae falli non potest, vox est & testimonium Dei: sicut enim Deus nunc verbo, nunc littera, nunc miraculis, ita vocibus & assensu Ecclesiae loquitur, iuxta illud Christi Domini pollicitum: *Non enim vos estis qui loquimini, sed spiritus Patris vestri, qui loquitur in vobis; ipse Spiritus docebit vos omnem veritatem*.

Ad Dei ergo Providentiam curamque pertinet, ut Ecclesiam, quam voluit esse columnam & firmamentum veritatis, in re tanti momenti errare non permittat, eumque pro Pontifice colere, qui Pontifex non est; aut si permittat circa personam ipsam Pontificis errare, non permittat tamen circa auctoritatem, hoc est, putatio Pontifici eam ipsam auctoritatem potestatemque, quam vero tribuat, quemadmodum leges humanae id ipsum in putatirio iudice, teste, & matrimonio statuunt *in l. Barbarinus. de off. Praet. l. 3. in fine ff. de suppellect. legat. l. 3. ff. ad S.C.M. §. 7. Instit. de Testam. ordin. c. infamus 3. q. 7. c. penult. & ult. qui filii sint legitimi*.

XVIII. *Non obstat 18*. Eorum sententiam, qui Pontificem extra Concilium falli posse affirmant, probabilem esse, ergo illam tuto amplecti, docere, & si res ferat, exercere etiam possumus.

Respondeo. Sententiae alicuius probabilitatem ex duobus capitibus aestimari: ex rationum videl. gravitate ac momentis; & ex docentium auctoritate. Rationes quod attinet, aut nulla pro contraria sententia producuntur, aut tam infirmae fragilesque, & solutu tam faciles, ut ad flectendum in unam partem intellectum, eiusque assensum non dico extorquendum, sed invitandum, pondus exiguum habeant, imo nullum, si cum illis rationibus conferantur, quae in oppositum urgent. Compara scripturas cum scripturis, Concilia cum Conciliis, Patres cum Patribus, Ecclesiae usum cum usu, rationes cum rationibus, & tunc demum videbis, quam vim movendo flectendoque intellectui habeant, quae ab Adversariis dicuntur: revoca etiam in animum Patrum Doctorumque censuras, quibus sententiam illam configunt, & tecum reputa, an aliquam probabilitatis speciem agnoscant: & censuras non Patrum quorumcumque, sed sanctitate & doctrina florentium, quosque non ut Doctores tantum, sed ut fastigia & vertices Doctorum omnes scholae venerantur. Vix pro sententia, quam impugnamus, octodecimque auctores numerabis, ubi nostra omnes habet, quotquot ubique terrarum scripsere. Quis enim est Gerson, Almainus, Adrianus, ut illos Thomae Aquinati, Alberto M. Bonaventurae, Antonino, Bernardo, & omnibus fere opponas? Enimvero ad hos soles pallescunt illae stellae, disparentque, & tam fieri non potest, ut qui istorum auctoritatem rationesque spectat, aliquam in contraria sententia probabilis rationem videat, quam ut lucente in meridie sole radii aliquid aut lucis in stellis observet: imo multo minus; cum in caelo stellae sint plurimae, sol unus, a nobis vero soles sint plurimi, & ex adverso stellae paucissimae.