## Cap. IX. De multiplici genere sive gradu catholicarum veritatum.

*Primum genus catholicarum veritatum.*

DATA definitione catholicae veritatis, cum notum sit inter veritates catholicas plurimas esse veritates quibus firma credulitate adhaerendum sit, opportunum duximus gradus sive genera eorum distinguere, videtur autem nobis septem posse distingui genera catholicarum veritatum. Primum est eorum quae in canone sacrae scripturae veteris aut novi testamenti, & in propria verborum forma continentur. Et huiusmodi genus veritatum catholicarum potest distingui etiam secundum tria genera credibilium supra posita, inter quae ut praediximus principalius annumerandum est genus credibilium quae ante creduntur quam intelligatur cuiusmodi sunt ea quae ad articulos fidei pertinent, ex quibus principaliter salus nostra pendet. Quod autem huiusmodi veritates in sacra scriptura formaliter contentae catholicae veniant reputandae manifestum est, cum de veritate sacrae scripturae nullo modo dubitandum sit, unde beatus Augustinus libro de unico baptismo, ut recitatur in cap. quis nesciat dist.9. ait. Quis nesciat sanctam scripturam canonicam tam veteris quam novi testamenti certis terminis contineri, eamque posteris omnium episcoporum litteris ita praeponi ut de illa omnino dubitari vel disceptari non possit, utrum verum vel utrum rectum sit quicquid in ea scriptum constituerit, &c. 

Secundum genus veritatum catholicarum est earum quae ex solis contentis in sacra scriptura consequentia necessaria, & formali possunt inferri. Unde cum tales veritates eandem veritatis firmitatem, & credulitatis necessitatem habeant quam habent veritates ex quibus necessaria, & formali consequentia inferuntur, manifestum est eas inter catholicas veritates numerari, sicut est haec veritas, Christus est verus Deus & verus homo, quae licet in tota serie sacrae scripturae sic formaliter non inveniatur, nihilominus quia ex contentis in sacra scriptura consequentia formali, & necessaria infertur catholica tenetur, & eam credere necessarium est ad salutem. 

Tertium genus veritatum catholicarum est eorum quae circa canonem sacrae scripturae continentur, quae tamen per revelationem, & approbationem tantum mediantibus apostolis ad fideles devenerunt. Sane cum Christus cum viveret in carne mortali cum apostolis multa docuerit, & fecerit quae in canone sanctae scripturae non habentur secundum illud Ioan. ult. Multa alia fecit Iesus: quae non sunt scripta in libro hoc. Multas alias veritates catholicas Christus apostolos docuerit docendas per eos quae in canone scripturae non habentur. Unde Augustinus tertio de baptismo parvulorum dicit. Illa quae non scripta servat universalis ecclesia acceperit ab apostolis Christo docente, sic enim Apostolus de corporis, & sanguinis dominici communione 1. ad Corin. 11. dicit. Quod accepi a domino hoc tradidi vobis, cetera autem cum venero disponam, id est ordinabo. Item ad idem est idem Augustinus qui ut habetur in ca. ecclesiasticarum dist.11. ita ad propositum dicit. Ecclesiasticarum constitutionum quasdam scripturis, quasdam vero apostoli traditione per successores in ministerio confirmatas suscepimus, quasdam vero consuetudine roboratas approbavit usus quibus par ritus, & idem utriusque pietatis debetur affectus. Haec ille. Amplius cum secundum provisionem Christi spiritus sanctus superventurus in discipulos docturus esset eos omnem veritatem, multa profecto credendi sunt a spiritu sancto didicisse quae postea fideles docuerunt, quae tamen in canone bibliae posita non fuerunt. Unde Alexander tertius in cap. cum marte. extra de celebra. miss. super forma consecrationis eucharistiae loquens ita ait. Sane multa tam de verbis quam de factis dominicis invenimus ab evangelistis omissa quae etiam apostoli vel supplevissent verbo vel facto exposuisse leguntur. Paulus enim in actibus apostolorum sic ait. Meminisse nos oportet verbum domini nostri Iesu Christi qui dixit. Beatus est dare quam accipere. Hoc tamen nullus quattuor evangelistarum descripsit: unde gloss. Act.3. & gloss.1. Thero. ait. Hoc in evangelio non legitur, non enim omnia scripta sunt sed forsitan Paulus hoc ab apostolis audiit vel a spiritu sancto percepit. Et idem prosequitur magister Nicolaus de Lyra in expositione. Unde tales veritates, & quae ex eius consequentia necessaria immutabiliter possunt inferri inter catholicas veritates veniunt computandae. 

Quartum genus veritatum catholicarum est earum quae ab ecclesia universali in conciliis plenariis tanquam ad fidem christianae religionis pertinentia definita sunt, licet expresse in canone scripturae sacrae non inveniantur. Et ratio huius manifesta est: quoniam ut superius lib.3.cap.58. amplissime, & irrefragabiliter ostendimus concilia plenaria universalis ecclesiae in his quae fidei sunt errare non possunt. Unde beatus Gregorius in ca. sicut distinct.15. ait, quod sicut sancti evangelii quattuor libros sic quattuor concilia suscipere, & venerari me fateor. Et ratio est: quoniam ut ait beatus Gregorius in tractatu qui intitulatur de catholica veritate. Sicut Deus veritas est ita ea quae apostolica ecclesia de Deo docuit vera sunt. Unde merito dicitur Prover. primo. Ne dimittas legem matris tuae gloss. ecclesiae. Notanter autem dictum est. Quae apostolica ecclesia docuit; licet definitione iudiciali esse credenda. Quod dicitur propter multa quae in ecclesia legi a fidelibus permittuntur, & tolerantur quae omnia credere non est de necessitate salutis, nec inter catholicas veritates sunt reputandae licet multae earum pie a fidelibus credantur, sicut sunt multa contenta in legendis sive historiis sanctorum, & vitis patrum, quae cum manifeste non cognoscantur falsa esse: sed potius habere aliquam probabilitatis apparentiam, possunt credi pro eo quod ad commovendos pios actus fidelium ad devotionem proficiunt secure leguntur, & pie creduntur dum tamen animus assertione pertinaci illis non adhaereat.

Quintum genus catholicarum veritatum elt earum quae in materia fidei apostolicae sedis iudicio definite sunt, quae licet in canone scripturae sacrae non reperiantur contineri, sunt tamen inter catholicas veritates computandae: quoniam sicut in superioribus tam auctoritatibus quam rationibus manifeste ostendimus li.2. cap.109. Apostolicae sedis iudicium in his quae fidei sunt errare a veritate non potest. Pro quo facit promissio illa Christi. Luc. 22. Ego rogavi pro te ut non deficiat fides tua, & tu aliquando conversus confirma fratres tuos. Quod etiam apertissime confirmare videtur beatus Augu. in cap. in canonicis distinct. 19. ubi inter canonicas scripturas computandas ponit epistolas quas apostolica sedes habere meruit & ali meruerunt ab ea accipere. Item Agapro papa in cap. sic. eadem distinct. ubi ita ait. Sic omnes apostolicae sedis sanctiones accipiendae sunt tanquam ipsius divina voce Petri firmatae. Item beatus Hiero. luce clarissima hoc confirmat in c. haec est fides 24. q.1. ubi sic dicit. Si haec nostra confessio apostolatus tui iudicio approbatur, quicunque me calumniare voluerit se imperitum, & malivolum vel non esse catholicum sed haereticum comprobabit.

Sextum genus veritatum catholicarum videtur esse earum quae de tenenda fide & confutatione haereticorum a doctoribus ab universali ecclesia approbatis assertive traditae sunt, licet in canone scripturae sacrae expresse non contineantur. patet hoc: quoniam cum ecclesia universalis quae regitur spiritu sancto doctores aliquos approbavit, eorum doctrinam tanquam veram recipiens, necesse est ut talium doctrina assertive posita, & nunquam alias retractata vera sit & ab omnibus fidelibus firma credulitate tenenda in parte in qua ab universali ecclesia est recepta, alias universalis ecclesia videretur errasse approbando, & acceptando eorum doctrinam tanquam veram quae tamen vera non esset. Qui autem sunt hi doctores per universalem ecclesiam in universalibus conciliis approbati colligitur ex 5. concilio universali, in quo ut san. Thom. refert in 4. contra gentiles cap.24. ita habetur. Sequimur per omnia sanctos patres, & doctores ecclesiae. Athanasium, Hilarium, Basilium, Gregorium, Theologum, & Gregorium Nicenum, Ambrosium, Augustinum, Theophilum, Ioannem Constantinopolitanum Cyrillum, Leonem Porcium, & suscipimus omnia quae de recta, fide & condemnatione haereticorum exposuerunt. Haec ibi. Postea vero papa Gelasius in synodo sua alios doctores approbando addit, ut patet in canone sancta Romana ecclesia distinct. 15. Verum circa approbationem opusculorum praefatorum doctorum est advertendum, & notandum quod synodus nodus universalis quinta non approbavit simpliciter omnia contenta in opusculis praetatorum doctorum, sed tantum ea quae de recta fide, & condemnatione haereticorum exposuerunt. Per quod satis datur intelligi quod per hoc cp opuscula aliquorum doctorum approbavit vel approbat ecclesia: non est necesse cp omnia in eis contenta approbata intelligantur, sed tantum quo ad ea quae de recta fide, & de condemnatione haereticorum exposuerunt quae tamquam necessaria ad credendum fidelibus tradiderunt. Nec per consequens ex approbatione praefata habetur quod omnes veritates in praefatorum sanctorum doctorum opusculis contentae sint tanquam catholicae veritatis habendae, sed tantum veritates praefati generis, quae de recta fide & condemnatione haereticorum exposuerunt. Multa alia quidem sunt in eis contenta alterius generis. Eprobabilitatis. unde Aug. qui de numero approbatorum per universalem ecclesiam est, inquit ad Vincentium Victorem, & habetur in ca. negare non possum di.9. Negare non possum inquiens, nec debeo sicuti in ipsis maioribus, id est scriptis maiorum, ita multa esse in tam multis opusculis meis quae possunt iusto iudicio, & nulla temeritate culpari. Nec obviat praefato generi catholicarum veritatum illud quod beatus Augu. dicit in ca. noli. & in ca. ego solus di.9. Quoniam ut glo. inquit in ca. noli. Augu. loquitur secundum illa tempora cum adhuc scriptura Aug. & aliorum sanctorum patrum non erat autentica, sed hodie iubentur omnia teneri usque ad ultimum iota, ut di.15.c.ulti.

Septimum genus catholicarum veritatum est earum quae ex 4.5. & 6. genere catholicarum veritatum consequentia necessaria, & formali inferri possunt. Necessaria, & formali consequentia dicimus, quia si aliquid solum probabili consequentia inferretur non diceretur proprie veritas catholica, sed probabilis tantum.

Octavum genus distingui potest earum veritatum quae etsi absolute catholicae non sint: sunt nihilominus catholicam veritatem sapientes, sunt enim catholicis veritatibus propinque. Unde veritas sapiens catholicam veritatem potest sic diffiniri. Veritas sapiens catholicam veritatem sive fidem ex consequenti est illa, quae adiuncta sibi aliqua alia veritate ad fidem non pertinente, sed nihilominus quae rationabiliter negari non potest, fiet veritas catholica. Exempli gratia, quia nunc in apostolica dignitate sedet magister Thomas de Sarzana ista. Thomas de Sarzana est papa, est propositio sapiens veritatem catholicam. Patet quoniam adiuncta sibi illa veritate quae negari non potest, videlicet cp fuerit rite, & canonice electus, utputa a toto dominorum cardinalium collegio vel duabus partibus, efficitur veritas catholica dicenda. Magister Thomas de Sarzana rite canonice electus, & in papam ab universali ecclesia susceptus est verus papa, ista propositio est catholica ex determinatione universalis ecclesiae, ut in ca. in nomine domini. Item in epistola decretali Martini de concilio Constantien. Inter credenda cuilibet fideli ponitur, quod papa canonice electus qui pro tempore fuerit eius nomine proprio expresso, sit successor beati Petri habens auctoritatem supremam in ecclesia Dei. Ex praefatis facile est intelligere veritates omnes non esse eiusdem maneriei, sed diversorum generum aut graduum. Quaedam enim ut visum est sunt catholicae, quaedam catholicam veritatem sapientes, & quaedam probabiles tantum, quaedam pie credibiles, quaedam impertinentes.