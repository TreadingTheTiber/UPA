## ARTICULUS TRIGESIMUS QUINTUS

### De infallibilitate Ecclesiæ circa facta dogmatica

**I. De notione facti dogmatici.** — **1.** Factum dogmaticum dicitur factum quod quidem in fontibus revelationis non continetur, tamen cum doctrina revelata ita nectitur ut illius facti notitia necessaria sit ad dogma edocendum et illud tuto conservandum (Mazzella).

**2.** Huiusmodi facta dogmatica sunt diversi generis:

*a)* facta a quibus dependet auctoritas conciliorum, romanorum Pontificum vel etiam validitas ordinationis episcopalis ; ita factum legitimæ convocationis alicuius concilii, electio legitima romani Pontificis, consecratio valida alicuius episcopi sunt facta dogmatica. Ita Ecclesia contra Vetero-catholicos tenet Conc. Vatic. fuisse legitime convocatum et Leo XIII ordinationes anglicanas invalidas declaravit.

*b)* Sensus signorum quibus doctrina revelata vel exprimitur vel negatur = *textus dogmatici* : ita factum dogmaticum est sensus alicuius termini quo Ecclesia in definiendo dogmate utitur, sensus alicuius libri qui ab Ecclesia tanquam hæreticus damnatur.

In definitione enim alicuius doctrinæ præsupponitur et includitur iudicium de sensu terminorum definitionis sicut in damnatione alicuius libri præsupponitur et includitur iudicium de sensu illius libri.

Ita Concilium Nicænum librum « Thalia » Arii tanquam hæreticum damnavit, Concil. Ephesinum scripta Nestorii reprobavit et scripta Cyrilli Alex. approbavit, Conc. Constantinopolitanum II de « Tribus Capitulis » iudicavit, Conc. Trid. definivit, canonem missæ non continere errores[^1].

**3.** Casus celeberrimus est casus iansenisticus. Iansenius in libro qui « Augustinus » inscribitur, diversos errores tanquam doctrinam S. Augustini exposuit et defendit.

Innocentius X quinque propositiones ex libro excerptas tanquam hæreticas damnavit[^2]. Iansenistæ per distinctionem inter quæstionem iuris et facti responderunt, admittentes infallibilitatem Ecclesiæ in quæstione iuris, utrum sc. doctrina damnata secundum se sumpta et abstractione facta a libro in quo contineretur, sit falsa, negantes vero infallibilitatem circa quæstionem facti, utrum sc. doctrina damnata in libro « Augustinus » contineretur. At Alexander VII (1656) declaravit et definivit : « quinque propositiones illas ex libro Cornelii Iansenii, cui titulus est : Augustinus, excerptas ac in sensu ab eodem Cornelio intento damnatas fuisse[^3] ».

Iansenistæ prætextum *silentii religiosi* adhibere cœperunt, negantes sc. necessitatem adhæsionis mentis ad decreta pontificia, admittentes tantum obligationem silentii religiosi. Inde Alexander VII anno 1664 hoc formularium submissionis Iansenistis proposuit : « Ego N... quinque propositiones ex Cornelii Iansenii libro, cui nomen Augustinus, excerptas et in sensu ab eodem auctore intento, prout illas... Sedes Apostolica damnavit, sincero animo reicio ac damno et ita iuro[^4] ». Clemens XI anno 1705 declaravit necessitatem audiendi Ecclesiam « non tacendo solum, sed et interius obsequendo » et statuit « damnatum in quinque propositionibus *Iansenii libri sensum* quem illarum verba præ se ferunt, ut præfertur, ab omnibus Christi fidelibus *ut hæreticum*, non ore solum sed et corde reici ac damnari debere[^5] ».

« *Sensus ab auctore intentus* » non est ille quem auctor forsitan *in secreto cordis* habuit et exprimere voluit, sed ille quem *verba* auctoris secundum communes et naturales regulas interpretationis *obiective exprimunt* vel præ se ferunt.

**4.** Ut exempla adducta ostendunt, *Ecclesia* in suis decretis *factum proprie dogmaticum* communiter *indirecte enuntiat* : ita Conc. Trid. declarando canonem Missæ esse immunem ab erroribus, directe *veritatem doctrinæ* canonis declarat, indirecte de *sensu* canonis iudicat ; similiter concilia vel Romani Pontifices in libris approbandis vel damnandis. Duplex igitur iudicium Ecclesiæ distinguendum est : primum proprie dogmaticum de *veritate doctrinæ* alicuius libri, secundum de *sensu* libri — et huiusmodi secundum iudicium proprie est circa factum dogmaticum.

**5.** Plures quidem theologi, tum veteres tum recentiores, per factum dogmaticum intelligunt non solum factum historicum, quinam e. g. sit sensus alicuius libri, sed factum tum historicum tum doctrinale[^6]. Secundum hunc modum accipiendi ad facta dogmatica pertinet quod canon missæ est immunis ab errore, quod liber Iansenii est hæreticus, quod Vulgata continet verbum Dei. Sed melius cum aliis theologis sub nomine facti dogmatici solum factum historicum intelligimus, utique ut connexum cum doctrina : alia enim est quæstio facti, alia quæstio iuris.

**II. Doctrina catholica** de infallibilitate Ecclesiæ circa facta dogmatica præsertim in casu Ianseniano manifeste apparet, inquantum constitutiones apostolicæ assensum internum et inconditionatum ad damnationem libri Iansenii secundum sensum ab auctore intentum et per quinque propositiones excerptas expressum, exigunt. Idem tamen in aliis damnationibus et iudiciis circa facta dogmatica apparet. Accedit consensus communis theologorum.

**III. Thesis: Ecclesia est infallibilis circa facta dogmatica.**

*Prob.* 1. *Ex obiecto et fine infallibilitatis.* Ecclesia est infallibilis circa revelata custodienda et exponenda. Atqui revelata infallibiliter custodire et exponere non potest si circa facta dogmatica errat.

*Prob.* 2. *Ex natura et conditione magisterii Ecclesiæ.* — Magisterium Ecclesiæ docet per verba, tanquam per signa conceptuum et doctrinæ. Atqui error circa signa vel sensum signorum simul errorem circa doctrinam importat. Ergo Ecclesia necessario etiam circa signa doctrinæ infallibilis est.

Similiter P. MARIN-SOLA, l. c., I, 454 ss.

*Prob.* 3. Absque infallibilitate circa facta dogmatica tota infallibilitas Ecclesiæ vana et inefficax redderetur. Ad quid definitiones dogmaticæ Conciliorum et romanorum Pontificum valerent si legitima convocatio vel electio in dubium vocari potest ? Ad quid valet ipsa definitio dogmatica si dubitatur utrum Ecclesia terminum verum ad veram doctrinam exprimendam adhibuerit ? Quis symbola credere potest si de sensu terminorum non constat ?

**IV. Obiectiones.** — 1. Facta dogmatica nullo modo sunt revelata, e. g. quod Pius XI sit legitime electus. Ergo omnino extra obiectum infallibilitatis sunt.

*Resp.* Inde facta dogmatica nullo modo ad obiectum primarium pertinent, attamen ad obiectum secundarium, quod sc. etiam connexa cum revelatis comprehendit.

*Ob.* 2. Ecclesia sibi aliquando in iudicio circa facta dogmatica contradixit adeoque infallibilis non est : ita præsertim in quæstione de tribus capitulis. Etenim Conc. Chalced. Theodoretum et Ibam tanquam orthodoxos declaravit, dum Conc. cpt. II, scripta Theodori Mopsvesteni, Theodoreti et Ibæ tanquam hæretica damnavit et Vigilius Papa huiusmodi sententiam approbavit.

*Resp.* Concilium Chalced. *personas* Theodoreti et Ibæ orthodoxas declaravit, attamen tantum post quam illi doctrinam Nestorii anathemativerunt ; Conc. vero cpt. II *scripta* damnavit illorum sicut et Papa Vigilius[^7]. 

Unde nulla contradictio. De reliquo notandum est, in Conc. Chalc. non fidem internam Theodoreti et Ibæ approbatam fuisse, sed confessionem fidei ab ipsis præstitam ; similiter Conc. cpt. II sensum obvium scriptorum Theodoreti et Ibæ damnavit, non vero sensum quem forsitan intenderunt sed non expresserunt ; immo non absque fundamento dici potest, scripta Theodoreti et epistulam Ibæ damnata fuisse secundum sensum in quo a Nestorianis intellegebantur. Idem dicendum est quoad damnationem scriptorum Nestorii, licet sensus obvius illorum sat manifeste hæresim indicet[^8].

**V. De modo quo Ecclesia de factis dogmaticis iudicet.** — Factum dogmaticum duplici modo considerari potest : *a)* secundum se et ut merum factum historicum : et sic est extra ambitum infallibilitatis Ecclesiæ ; *b)* ut est connexum cum aliquo dogmate : et sic fit obiectum infallibilitatis.

Inde sequitur modus quo Ecclesia de facto dogmatico iudicet. Factum enim mere historicum argumentis historicis determinatur : et huiusmodi argumenta Ecclesia minime negligit ; factum vero dogmaticum ut tale, i. e. ut connexum cum iure doctrinæ, argumentis dogmaticis diiudicatur, i. e. argumentendo et procedendo a veritate dogmatis quod est in quæstione ; atque tali modo Ecclesia proprie de facto dogmatico iudicat atque in tali iudicio per assistentiam Spiritus S. ab errore præservatur.

Qua ratione Rom. Pontifices propositiones ex libro Iansenii excerptas ut hæreticas damnaverunt (iudicium doctrinale) ac proinde simpliciter tenuerunt propositiones excerptas re vera in libro dicto contineri (iudicium de facto dogmatico).

[^1]: {org. 1} Sess. XXII, can. 6, cf. c. IV ; DENZ., 953, 942.

[^2]: {org. 1} DENZ., 1092.

[^3]: {org. 2} DENZ., 1098.

[^4]: {org. 3} DENZ., 1099.

[^5]: {org. 4} DENZ., 1350.

[^6]: {org. 1} Ita Cl. DE GROOT scribit : « Factum dogmaticum duabus rebus continetur : sc. quæstione iuris, utrum talis sententia doctrinæ revelatæ conveniat an cum ea discrepet ; et quæstionem facti, utrum talis verborum formula seu in casu Iansenii talis liber huiusmodi sententiam contineat », p. 318.

[^7]: {org. 1} Cf. TIXERONT, *Histoire des dogmes*, III, c. III, § 2 et ch. v, § 2 3.

[^8]: {org. 1} Cf. R. SCHULTES, *Die Bewährungslehre des Nestorius, in Katholik*, 1913; vol. XI, p. 233-247, et vol. XII, p. 126-134.