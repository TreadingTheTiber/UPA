## ARTICULUS IX. *Utrum sit de fide Benedictum XIV. esse summum Pontificem.*

Haec quaestio nata est, & facta celebris ineunte saeculo superiori, cum quidam in Hispania praesentientes Clementis VIII. judicium fore contrarium suis opinionibus, quae tunc Romae examinabantur, ut parerent sibi viam ad illud declinandum, propositis publicis Thesibus defenderunt non esse de fide Clementem VIII. esse Petri Successorem, quarum Auctores jussi incarcerari summus Pontifex, & inde contrarium etiam in publicis Thesibus coepit Romae propugnari. Nullus est inter Catholicos, qui non certo teneat Benedictum XIV. vel quemcumque alium actu sedentem, esse summum Pontificem; sed diverso gradu certitudinis. Quidam tenent id certum certitudine morali tantum, quidam certitudine Theologica; alii & communius, quibus subscribimus, certitudine fidei.

Ad cujus ultimae sententiae intelligentiam revocanda sunt, quae scripsimus Dissert. de Ecclesia art. 7. ยง. 3. in 2. Resp. ad Obj. 1. Id dicitur de fide, quod est revelatum. Dupliciter autem aliqua veritas a Deo revelatur, 1. immediate in se, ut haec; *Deus est unus & trinus: Christus est homo*. 2. mediate in alio: & hoc iterum dupliciter; velut effectus in causa, seu proprietas in essentia; ut haec: *Christus est risibilis*, revelata est in hac; *Christus est homo*, ut proprietas in essentia, seu effectus in causa, Vel ut pars in suo toto, ut haec; *Petrus est mortalis*, in hac; *omnis homo est mortalis*: vel, *David peccavit in Adam*, in hac; *omnes peccaverunt in Adam*: vel item; *Christus est mortuus pro me*, in hac; *Christus est mortuus pro omnibus*. Quae revelantur mediate ut effectus in causa, seu ut proprietas in essentia, non sunt obiectum fidei, sed essentiae Theologici tantum, quia effectus in causa non continetur formaliter, sed virtualiter dumtaxat. Quae autem revelantur, ut partes in toto sunt obiectum fidei, quia partes non sunt solum virtualiter in toto, sed formaliter, & veritas propositionis universalis per se constituitur ex veritate propositionum particularium, quae in ipsa formaliter continentur; ita tantum enim propositio universalis est vera, in quantum propositiones particulares, quas continet, sunt verae. v. g. ideo verum est, quod omnes homines sunt mortales, quia verum est, quod ille & iste homo sit mortalis. Unde eo ipso quo revelatur propositio universalis, revelantur etiam omnes propositiones particulares, quae ad idem fidei lumen pertinent, seu eodem fidei habitu attinguntur. His notatis

Dico: Probabilius videtur esse de fide Benedictum XIV. esse sum. Pontificem. Prob. 1. ex praemissis: haec propositio universalis: *Omnis homo acceptatus ab universa Ecclesia in Petri successorem est summus Pontifex*, est de fide. Atqui haec particularis: *Hic homo Benedictus XIV. acceptatus ab Ecclesia universa in successorem Petri, est summus Pontifex*, continetur in priori universali tanquam pars in toto. Ergo est etiam de fide. Major est a nullo Catholico negatur; enim est revelatum, & de fide, Christum instituisse Ecclesiam atque ad consummationem saeculi duraturam, pariter est revelatum, & de fide, quod successori Petri, quem fundamentum, caput & summum Pastorem instituit, iisdem privilegiis gaudet. Min. est evidens; partes enim huius propositionis universalis: *Omnis homo acceptatus ab universa Ecclesia in Petri Successorem est summus Pontifex*, sunt: & *iste ab Ecclesia acceptatus in Petri Successorem est Pontifex*. Consequentia denique constat ex praemissis; quia, ut dictum est, particularia formaliter contenta in universali de fide, est etiam de fide. Confirm. haec propositio *Hoc Concilium Tridentinum est acceptatum ab Ecclesia pro Oecumenico* est Regula fidei; est de fide; quia continetur ut pars in toto in hac universali de fide: *Omne Concilium acceptatum ab Ecclesia pro Oecumenico est regula fidei*. Ergo a pari de Pontifice.

Dices. Ista propositio particularis: *Hic homo Benedictus XIV. acceptatus ab Ecclesia in successorem Petri est summus Pontifex*, non continetur in hac universali: *Omnis homo acceptatus ab Ecclesia universali in successorem Petri est summus Pontifex*, nisi supponendo, quod Benedictus XIV. fuerit rite electus. Atqui non est revelatum nec de fide, quod fuerit rite electus, sed hoc scitur tantum ex testimonio hominum. Sic paritas: est de fide, quod omnis hostia rite consecrata sit adoranda; non est tamen de fide quod haec hostia sit adoranda, quia non est de fide, quod sit consecrata. R. N. Maj. Haec enim suppositio non habet locum in casu nostro, neque pro propositione universali, neque pro particulari; quia cum Ecclesia sit infallibilis in acceptanda fidei regula, ut modo dicam, fuerit rite factus vel non electus Pontifex, eo ipso quo Ecclesia illum acceptat, est verus Pontifex, & fidei regula, supplerique Ecclesiae acceptatio defectum, qui potuit irrepere in electione. Et si quidem Canones videantur dicere oppositum, intelligendi sunt de electione ante acceptationem Ecclesiae. Unde si disparitas de hostia: Ecclesia enim non declarat hanc hostiam esse consecratam, adeoque contineri sub universali; sicut in actu exercito declarat Benedictum XIV. esse acceptatum ab Ecclesia in Petri Successorem atque contineri sub universali. Insuper cum consecratio huius hostiae sit quid particulare non pertinens ad regimen universale Ecclesiae, non esset infallibilis Ecclesia in hoc declarando nec eius declaratio posset supplere defectum consecrationis. Ut autem propositio particularis contenta in universali de fide, de quoad nos de fide, debet nobis certa constare, eam contineri in universali de fide.

Repones. Saltem non constat hunc hominem Benedictum XIV, esse Petri Successorem ex Pontificem, nisi ex discursu humano: *Omnis homo acceptatus ab Ecclesia in Petri Successorem est summus Pontifex. Atqui Benedictus XIV. est acceptatus ab Ecclesia in Petri Successorem. Ergo est summus Pontifex*. Atqui assensus seu cognitio veritatis, quae innititur discursui humano, non est fidei. Ergo &c. Resp. Minor huius syllogismi non est de fide. Ergo nec Conclusio; quia secundum Dialecticos, conclusio sequitur debiliorem partem. R. D. Min. assensus veritatis, quae innititur discursui humano, ut causae moventi ad assentiendum, non est fidei. C. Quae innititur discursui humano, ut causae applicanti motivum assentiendi, seu ipsam revelationem, non est fidei, N. Non repugnat ergo cognitioni seu assensui fidei, quod supponat aliquem discursum, non tanquam motivum, propter quod praebeatur assensus, sed per quem revelatio universalis applicatur huic particulari subjecto, ut patet in hac propositione; David in Adam peccavit, quae licet sit fidei, ut credatur, hoc discursu: Omnes posteri Adam in ipso peccaverunt; Atqui David est ex posteri Adam. Ergo peccavit in Adam. Iste discursus non est causa seu motivum, propter quod credo Davidem in Adam peccasse, sed est tantum applicatio hujus revelationis universalis; Omnes in Adam peccaverunt, huic particulari subjecto, nempe Davidi: & ista revelatio est motivum, cur credam Davidem peccasse, Ita in nostro casu. Ad id quod additur de Regula Dialecticae; R. hanc Regulam non habere locum in discursu mere applicativo; quia propositio universalis, quae ponitur in Majori, non est causa propositionis particularis, quae ponitur in conclusione; cum, ut dictum est, propositio universalis nihil aliud sit, quam omnes particulares; minor autem naturalis haec: David est ex posteris Adam, est tantum explicatio majoris universalis & ejus applicatio ad hoc determinatum subjectum. Unde si propositio universalis sit de fide, non obstante Minori naturali, conclusio particularis in Majori contenta ut pars in toto erit etiam de fide.

Prob. 2. Conclusio. De fide est, quod Ecclesia errare non possit in acceptanda fidei Regula. Atqui acceptando hunc hominem in sum. Pontificem, eum acceptat ut fidei Regulam. Ergo de fide est hunc hominem, quem acceptat in Pontificem, esse verum Pontificem. Min. est certa, Prob. Maj. Si Ecclesia posset errare in acceptanda fidei Regula, errare posset in acceptandis definitionibus ab hac incerta Regula emanatis; sicut si errare posset in declarando aliquo libro Canonico, aut in acceptando aliquo Concilio Oecumenico, errare posset adhaerendo contentis in isto libro, vel rebus definitis ab isto concilio, sicque Portae inferi possent adversus illam praevalere. Ergo. Confirm. De fide est Ecclesiam in qua sumus, esse veram & Catholicam Ecclesiam. Atqui non est vera & Catholica ecclesia quae non est unita legitimo suo capiti. Ergo hoc ipso quo ecclesia acceptat hunc hominem in Pontificem & caput cui unitur, est de fide, quod sit Pontifex & caput Ecclesiae. Neque dicas, quod ecclesia possit esse sine capite; praesto enim est remedium in Electione novi capitis. At si habeat caput fictum, quod ignoret, nullum superest remedium; non potest enim sibi de alio providere, & ficto jubenti atque definienti parere tenetur.

Praeter jam solutas instantias, Obj. Non est revelatum in Scriptura, nec in Traditione Benedictum XIV. esse sum. Pontificem. Ergo. R. D. Ant. Non est revelatum immediate in se, C. Mediate in suo toto, N. Solutio patet ex probat. Conclusionis. Insta in paritate cum Concilio Tridentino.

Inst. 1. Non est revelatum, nec de fide, quod Benedictus XIV, sit baptizatus & mas: Ergo nec quod sit sum. Pontifex. Prob. Conseq. Benedictus XIV. non potest esse sum. Pontifex nisi sit baptizatus & mas. Ergo si non sit revelatum, quod sit baptizatus & mas, non est revelatum, quod sit Pontifex. R. N. Consequ. Ad probat, N. Conseq. Ex hoc enim, quod aliquid sit revelatum, non sequitur, quod debeant esse revelata quaecumque sunt necessario connexa cum revelatis; quin imo in hoc consistit Theologicus discursus, quod versetur circa ea, quae necessario connectuntur cum revelatis. Sic v. g. quod Christus sit homo est revelatum, & quia risibilitas est necessario conexa cum homine, inde infertur, quod Christus sit risibilis certitudine Theologica, sed non fidei, jam nunc in ea est revelatio specialis tantum personam acceptatam Pontificem, non conditiones ad id requisitas, sed ex revelatione consecutione & certitudine Theologica inferuntur. Unde cum ante acceptationem Benedicti XIV. in Pontificem, esset tantum moraliter certum, quod esset baptizatus, jam nunc post acceptationem est certum certitudine Theologica. Sic pariter: Definitio lata a Concilio, quod Ecclesia acceptat pro oecumenico, est revelata & pertinet ad fidem; ad eam necessario praerequiruntur, quod res definita fuerit prius maturo examine diligenter discussa, & quod Judices sedentes fuerint veri Episcopi. Neutrum tamen est revelatum, nec de fide; sed quia est de fide, quod Ecclesia errare non possit in acceptando Concilium Oecumenico, & definitio ejus non possit esse falsa, inde infertur, ut certum certitudine Theologica omnia necessaria adfuisse, & discussionem sufficienter fuisse adhibitam & Judices sedentes in numero competenti saltem, fuisse veros Episcopos.

Inst. 2. Qui negaret Benedictus XIV. esse Pontificem, non esset haereticus: ergo non est de fide. R. D. Conseq. Non est de fide certo, C. Probabilius. N. Seu ut alii dicunt; est de fide, sed non est de fide, quod sit de fide, sicque non est de fide Catholica & obligante, quod tamen requiritur, ut quis negando sit haereticus. Haeresis enim consistit in pertinacia in negando id, quod certum est de fide in Ecclesia, quod pertineat ad fidem.

Inst. 3 Quod semel est de fide, semper est de fide. Atqui intra centum annos non erit de fide, quod Benedictus XIV. fuerit sum. Pontifex, sicut non est certum nunc, quod defuncti Pontifices fuerint summi Pontifices. Ergo neque nunc est de fide, quod Benedictus XIV. sit Pontifex. R. D. Maj. Quod est semel de fide semper est de fide quoad se: C. Quoad nos: N. Multa enim tempore Christi fuerunt de fide quoad nos, quae non sunt modo. Ratio est, quia nihil est de fide quoad nos, nisi proponatur ab Ecclesia, ut ad fidem pertinens. Quamvis autem nunc proponat Benedictum XIV. ut sum. Pontificem & caput ecclesiae tanquam ad fidem pertinens, non sequitur, quod intra centum annos proponet ut quid ad fidem pertinens, quod fuerit sum. Pontifex, sicut nunc non proponit alios Pontifices defunctos, quia id non est necesse ad regimen commune ecclesiae: Quod enim facit ad Regimen praesens & bonum commune Ecclesiae scire quot & qui fuerint olim Pontifices? Id autem noscimus tantum ex testimonio humano, cui potest subesse falsum. Quidam excipiunt casum, quo Ecclesia proponeret credendum aliquod dogma definitum a tali defuncto Pontifice; videtur enim, quod hoc ipso proponeret eum fuisse Pontificem & fidei Regulam, sine quo dogma ab ipso definitum, non foret fide divina credendum.

Inst. 4. Semper erit verum ecclesiam proposuisse Benedictum XIV. ut Pontificem: ergo si ex praesenti propositione nunc sit de fide quoad nos, quod sit Pontifex, semper erit de fide quod fuerit sum. Pontifex. R. D. Ant. Semper erit verum Ecclesiam proposuisse Benedictum XIV. ut Pontificem, & hoc semper constabit ex principiis fidei quae sunt Scriptura, Traditio, & Ecclesiae determinatio seu propositio. N. Ant. Et non semper sic constabit, C. Ant. & N. Conseq. Quia, sicut diximus, ut aliquid sit de fide quoad nos, debet nobis constare ex Ecclesia determinante & proponente tanquam revelatum in Scriptura vel Traditione.

Quod possit opponi de fabula Papissae, late expositum & solutum est in Tract. de Ordine Digress. 2. ad Dissert. 3.