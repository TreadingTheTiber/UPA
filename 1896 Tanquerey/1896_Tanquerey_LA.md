**(A) S. Pontifex est infallibilis circa conclusiones theologicas.** Certum est. Conclusio theologica, quæ dicitur etiam veritas virtualiter revelata, est *conclusio quæ per proprium discursum certo et evidenter deducitur ex duabus præmissis, quarum una est formaliter revelata, altera autem naturaliter cognita;*[^1] talis est v. g. propositio asserens Filium procedere ex intellectu Patris, Spiritum S. ex amore Filii et Patris, quæ non directe in Verbo Dei continetur, sed ex eo logice infertur. Unde sic: Pontifex infallibilis est in omnibus quæ necessaria sunt ad fidei depositum incorrupte servandum; atqui fidei depositum incorruptum servari nequit, nisi infallibilitas ad conclusiones theologicas extendatur; nam homini naturale est conclusiones ex veritatibus revelatis deducere, et si falsæ conclusiones inferantur, dogmata fidei periclitantur vi connexionis quæ inter principia et conclusiones mens naturaliter percipit; ita in casu allato, si quis negat Verbum procedere ab intellectu Patris, mox negabit realem esse distinctionem inter Patrem et Filium, vel inter Filium et Spiritum Sanctum. Quod *praxi* Ecclesiæ confirmatur; ut enim de aliis exemplis taceamus, *Pius VI*, per Constit. *Auctorem fidei* (28 Aug. 1794), octoginta quinque propositiones Synodi *Pistoriensis* damnavit, inter quas multæ inveniuntur quæ non directe fidei opponuntur, sed solum conclusionibus theologicis. Porro hæc Constitutio ut irreformabile judicium *ex cathedrâ* recepta fuit. Ergo. Illæ tamen conclusiones theologicæ probabilius non sunt objectum fidei divinæ, ut probabimus in *Tr. de Fide*, n. 42-46.

**195. (B) *S. Pontifex est infallibilis quoad facta dogmatica*.**
Ita communis et vera sententia. Factum dogmaticum in genere est *illud quod cum dogmate fidei ita connectitur, ut* ejus notitia ad dogma edocendum vel tuto servandum necessaria sit. (a) Hujusmodi sunt facta quæ legitimitatem S. Pontificis vel C. Œcumenici respiciunt: nisi enim certo cognoscatur hunc Pontificem esse legitimum Petri successorem, vel hoc Concilium esse vere œcumenicum, non constabit utrum auctoritatem habeant in universam Ecclesiam. Omnes admittunt Ecclesiam infallibilitate gaudere circa legitimitatem S. Pontificis, proindeque errare non posse quando unanimiter hunc Papam ut legitimum agnoscit; secus enim Ecclesiæ corpus a centro et capite separaretur; quod contrarium est ejus indefectibilitati et unitati. Certum est pariter Ecclesiam et Pontificem infallibiliter determinare posse quodnam Concilium sit œcumenicum vel non; secus dubitaretur utrum decreta ab eo edita infallibilia sint vel non. (b) Ad facta dogmatica etiam pertinet factum quod in certo libro continetur quædam doctrina orthodoxa, vel heterodoxa, v. g. factum quod quinque propositiones ab *Innocentio X*. damnatæ vere continentur in libro Jansenii "*Augustinus*". Ut res melius intelligatur, hæc statui possunt: non contendimus Papam infallibilem esse judicando hunc librum esse hujus vel alterius auctoris, vel auctorem, cujus propositiones damnantur, in mente eum intenderit sensum quem verba præ se ferunt; sed eum posse infallibiliter determinare quemnam sensum verba alicujus libri, attento contextu, præ se ferant,[^2] et utrum hic sensus sit orthodoxus vel non. Etenim nisi res ita se habeat, poterit hæreticus impune errores spargere, et condemnationem effugere, dicendo S. Pontificem non recte sensum libri intellexisse. Ad hoc effugium recursum habuerunt Jansenistæ, post damnationem quinque Jansenii propositionum; sed *Clemens XI* aperte declaravit *obsequiosum silentium* non sufficere, sed "damnatum in quinque præfatis propositionibus Jansenii libri sensum, *quem illarum verba præ se ferunt*, ab omnibus Christi fidelibus ut hæreticum non ore solum, sed et *corde* recipi ac damnari debere.[^3]"

Quod Ecclesiæ praxi firmatur; nam C. *Nicænum* damnavit librum Arii, cui titulus *Thalia*; *Ephesinum* Nestorii scripta; *Constantinopolitanum II* tria capitula; *Leo X* errores Lutheri reprobavit; *Pius V* propositiones Baii; *Pius VI* propositiones Synodi Pistoriensis; et hæc judicia ut irreformabilia habita sunt.[^4]

[^1]: {org. 1} Quæ definitio explicatur in *Tr. de Fide*, n. 40.

[^2]: {org. 1} Hinc quando Papa damnat propositiones *juxta sensum ab auctore intentum*, agitur non de sensu subjective quem forsan auctor habuit, sed de sensu naturali et obvio, prout eruitur ex libro ipso, omnibus rite attentis.

[^3]: {org. 2} Apud *Denzinger*, Enchiridion, n. 1317.

[^4]: {org. 1} Objicitur quidem Vigilium contradictorias sententias tulisse de tribus capitulis (i. e. scriptis Theodori Mopsuesteni, Theodoreti Cyrensis, Ibæ Edesseni), modo ea condemnantein et modo condemnationem revocantem. Fatemur equidem eum non semper secum constitisse: sed constanter docuit in scriptis de quibus agitur esse errores gravissimos, et solum de opportunitate horum errorum auctores nominatim condemnandi fluctuavit: ergo hujusmodi variationes neque doctrinam neque factum dogmaticum respiciunt, sed prudentiam in agendo seu disciplinam. Cf. Héfélé, op. cit. vol. III, § 258 sq.; Alzog, Church History, § 122; Duchesne, Vigile et Pélage, Revue des Quest. historiques, oct. 1884.