## RESOLVT. VI.

*Ad confirmationem eorum, quæ pro nostra sententia superius adducta sunt, proponitur quæstio: An sit omnino de fide, verbi gratia hunc numero Innocentium X. esse verum Pontificem, & verum Petri successorem.*

HÆc quæstio est quidem necessaria pro confirmanda nostra sententia, quòd decreta Pontificis extra Concilium sint infallibilia; nam aliquis posset sic arguere, non est de fide hunc Pontificem esse verum Pontificem: ergo numquam eius determinationes erunt de fide. Probatur antecedens, quia non est de fide, neque aliter omnino certissimo constat ipsum verè esse baptizatum, adeòque nec an capax sit dignitatis Episcopalis; sequela probatur; quando enim dubitare possumus de antecedente, etiam de consequente possumus dubitare.

Itaque cùm saltem non sit de fide hunc Pontificem electum verum esse Petri successorem; siquidem non est de fide certum esse baptizatum, aut nullum in eius electione defectum substantialem habitum esse. Ergo non poterat esse de fide certum errare non posse, quia impotentia errandi annexa est (vt dixi) vero Christi Vicario, non simulato. Et confirmari potest exemplo Eucharistiæ; licet enim de fide sit in Hostia ritè consecrata adesse Corpus Christi; non tamen de fide est in hac numero Hostia adesse, quia non est de fide consecrantem esse Sacerdotem baptizatum, habentemque intentionem consecrandi; solùm enim id creditur morali certitudine. Ergo similiter esto verum sit, & de fide certum, verum Christi Vicarium, & Petri successorem errare non posse in rebus fidei proponendis, at non videtur esse de fide certum, hunc numero errare non posse, quia non videtur esse de fide certum, esse verum Pontificem.

Sed respondendo ad quæsitum immediatè: Prima opinio asserit, non esse de fide, Innocentium, v.g. Decimum verè feliciter regnantem esse verum Pontificem; & ita tenet Bannes *in 2.2. D. Thomæ quæst. 1. art. 10. dub. 2. ad 2.* vbi affirmat hanc propositionem. Hic Pontifex numero est verus Papa, esse solùm certam certitudine morali; cui speculativè potest subesse falsum. Probant primò, quia non est de fide nunc electum in Pontificem esse baptizatum. Ergo neque esse verum Pontificem. Secundò potest definire res fidei, & vniversalem Ecclesiam regere, quin sit verus Pontifex; sufficit enim, si vt talis existimetur, & reputetur; si enim Prætori incapaci confert Respublica iurisdictionem, quando vt legitimus existimatur, ne ex actibus nullis gravia inconvenientia sequantur. Quare idem non dicemus in Põtifice incapaci, qui vt legitimus reputatur, conferre illi Christum omnem iurisdictionem, & auctoritatem, sicuti si verè Pontifex esset. Idem tenet Caietanus *in 2. 2. quæst. 1. art. 3. ad 4.* Castrus *aduersus hæreses lib. 1. cap. 9.* & plures alij.

Sed affirmatiuæ sententiæ ego adhæreo, pro qua suppono Summum Pontificem posse considerari, quando eligitur, & adoratur illegitimè, vel cum suspicione illegitimatis: in hoc sensu non est quæstio, quia dum est probabile fundamentum de illegitimitate Pontificis, non potest fide Diuina credi eum esse successorem Petri, quia fides diuina non potest exerceri, quando est locus hæsitationi prudenti, vt sæpius ostendi: probabile autem fundamentum occasionem præbet hæsitationi prudenti: Quapropter non quiescit Ecclesia, antequam eruto omni dubitandi fundamento, tollantur schismatum occasiones.

Alio modo consideratur Pontifex, quando tam legitimè eligitur, & adoratur, vt tota Ecclesia illum suscipiat, vt nunc Dominus noster Innocentius X. sine vllo controuersiæ vestigio tenet Christianæ Reipublicæ clauum, clauesque Petri: est igitur quæstio vtrum credendum sit fide Diuina Innocentium X. & alios Pontifices pacificè susceptos esse legitimos successores Petri; Et vt dixi, puto credendum esse fide diuina omnes, & singulos eiusmodi Pontifices esse legitimos successores Petri. Hæc conclusio non inuenietur expressa in auctoribus antiquis, quia fortè de illa numquam dubitauerunt, eam supponentes.

Illam tamen tenent ex Neotericis Cardinalis Lugo *de fide disp. 5. sect. 1. §. 5. n. 316.* Suarez *de fide disp. 5. sect. 8. n. 12.* Ouiedo *de fide contr. 4. punct. 7. n. 86* Hurtado de Mendoza *de fide disp. 37. sect. 3. cum seq.* Arriaga *in cur. Theol. to. 5. disp. 7. sect. 8. num. 50. cum seq.* Tannerus *to. 3. disp. 1. q. 1. dub. 5. n. 146.* Castrus Palaus *t. 1. tr. 4. disp. 1. punct. 5. §. 2. n. 9. cum seqq.* Amicus *in cur. Theol. to. 3. disp. 6. sect. 5. n. 152.* Gerunda *de Episcopo, to. 2. l. 5. disp. 3. n. 56.* Comitolos *resp. l. 1. q. 99.* Valentia *tom. 3. disp. 1. q. 1. punct. 7. in qu. 5. §. 39.* omnes ex Societate Iesu, qui intrepidè hanc sententiam pro Summis Pontificibus sustinent; Quibus adde Syluium *in controuersiis fidei lib. 4. quæst. 2. art 8.* Pueronum *de Reg. Aristocratia tom. 2. cap. 8. per tot.* Verricelli *in qq. mor. tr. 8. q. 24. n. 7.* Poncium *in cur. Theol. disp 28. q. 1. concl. 9. n. 14.* & ex Dominicanorum familia sapientissimum Ioannem de Sancto Thoma *in 2. 2. q. 1. disp. 8. art. 2. per tot.* Adrianum, & Petrum de Vvalenburch *in examine princip. fidei p. 2. contr. 7. n. 50.* Ioannem Poncium *in cur. Theol. disp. 28. q. 1. concl. 9. n. 13. & 14.* Bordonum *in sacro tribunali c. 5. q. 6. n. 16.* Bonacinam *de cens. disp. 1. q. 2. punct. 1. n. 9.*

Et huic sententiæ magnum robur dedit Clemens VIII. qui teste Puente Hurtado, *vbi sup.* carcerauit nonnullos Doctores, qui tunc oppositum censuerunt, eosque iubens adire Romam, rationem reddituros illius sententiæ.

Probatur hæc opinio primò, quia *in Bulla Martini V. apud Concilium Constantiense* disponitur, vt hæretici ad Ecclesiam redeuntes credant Papam canonicè electum, qui pro tempore fuerit (expresso eius nomine) esse successorem Petri, &c. Ergo supponit Concilium nunc determinatè de moderno, v.g. Innocentio X. expresso eius nomine debere credi esse Petri successorem; Secundò, quia multa Concilia determinatè agnouerunt pro tali eum, qui tunc præerat; non est autem maior ratio de vno, quàm de altero. Tertiò, quia si non constat de fide fuisse verum Papam Pium IV. neque constabit Concilium Tridentinum esse validum, quia à Papa Concilium accipit totam suam vim. Id autem est ferè hæreticum.

Et tandem quia alioquin quidquid de Iudice controuersiarum in Ecclesia, vt certum de fide creditur, esset planè ridiculum; quomodo enim debeo credere de fide dari Iudicem talem, si non possum ex fide dicere quis ille sit? Ad quid enim, quæso, deseruiret pro praxi talis assensus de eius quasi vaga Iudicis existentia? Sanè non teneremur ex fide adire Papam in eis controuersiis: quia quilibet diceret, fides solùm docet me teneri adire Iudicem controuersiarum; at non dicit mihi, illum esse Ioannem Baptistam Pamphilium, seu Innocentium X. Ergo non teneor ex fide illum adire, aut decidenti credere.

Deinde probatur, quia omnis propositio de fide potest inferri ex duplici præmissa de fide, vel vt aliis placet, altera de fide, altera contenta lumine naturali; sed ista propositio Papa definiens non potest errare, est certa de fide. Ergo potest inferri ex duplici præmissa modo dicto; quod tamen nulla ratione fieri potest, vt patebit discurrenti, nisi propositio ista sit de fide. Hic Pontifex definiens est verus Papa; nam in quocumque syllogismo inferatur conclusio illa, Papa definiens non potest errare, debet assumi, vt minor, hic Pontifex definiens est verus Papa, quæ cùm non sit nota lumine naturali, necessariò debet esse de fide, aliàs conclusio non esset de fide.

Huic argumento respondet Bannez *loco cit.* non requiri, vt conclusio aliqua de fide inferatur, vtramque præmissam de fide esse, vel vnam de fide, & alteram euidentem; sed sufficere vnam esse de fide, & alteram moraliter certam; quia tunc conclusio non sequitur ex illa propositione moraliter certa, tamquam ex causa, sed tamquam ex conditione, sine qua non, siue vt applicante. Et exemplo Prædicatoris illustrat, qui si ritè tibi proponat doctrinam Euangelicam, teneris fide diuina veritatibus propositis assentiri: cùm tamen non sit fide diuina certum, hunc Prædicatorem esse infallibilis veritatis.

Sed hæc solutio facillimo negotio præcluditur, argumento ducto ab inconuenienti: si enim vera esset, sequeretur hanc propositionem esse de fide: sub hac numero Hostia consecrata est Corpus Christi, quia reuera infertur per euidentem consequentiam ex vna de fide; qualis est ista: In omni Hostia debitè consecrata est Corpus Christi, & insuper infertur tamquam ex conditione, & vt applicante ex altera certa moraliter, scilicet hæc Hostia est debitè consecrata; ergo sub hac Hostia est Corpus Christi, erit propositio de fide? Idem argumentum formari potest de his propositionibus. Hic paruulus baptizatus recipit gratiam; Iste, qui ordinatur est Sacerdos, & de aliis similibus, quas compertum est apud omnes non esse de fide; cùm possit illis subesse falsum ex defectu intentionis baptizantis, ordinantis, & consecrantis. Neque exemplum de Prædicatore obstat, quia licèt Prædicator aliis in rebus non sit infallibilis veritatis: at pro vt hic, & nunc prædicat, credere debes infallibilis veritatis esse, siquidem obligaris eius dictis fide diuina assentiri.

Et ita nostra sententia videtur esse sententia Augustini *t. 6. in epist. contra potest. Donat. & t. 2. epist. 115.* Irenæi *l. 3. c. 3.* Basilij, Ambrosij, Hieronymi, quos refert Bannez *2. 2. q. 1. art. 10. de authorit. Papa ad 5*. Fauent sacra Concilia; nam V I. Synodus nominatim respicit Agathonem, confitendo illum verum Pontificem, Concilium Chalcedonense Leonem, Concilium Mileuitanum Innocent. III. ac tandem *in cap. de libellis dist.* 20. approbantur tamquam veri, & legitimi Pontifices Siluerius, Sozimus, Innocentius, & alij.

*Respondetur ad argumenta contraria sententiæ.*

## RESOLVT. VII.

AD argumentum, quod neq; ex Scriptura, neq; ex traditione, neque ex definitione constare potest hunc esse legitimum Pontificem; ergo non est de fide eum esse talem.

Et ad illud, quod docet Bannez *vbi sup.* non esse de fide hunc hominem esse baptizatum: non enim constat de voluntate baptizantis, neque est de fide eum esse legitimè Sacerdotem, quia non constat ex fide de voluntate conferentis, aut recipientis ordines; ergo non potest constare ex fide eum esse Pontificem.

Respondetur negando antecedens; constat enim hunc esse legitimum Pontificem ex illis Scripturæ testimonijs, quibus solet Petri confirmari primatus; quia illa est promissio vniuersalis, qua immediatè continentur omnes legitimi successores Petri, quos Deus singillatim vidit, & de illis loquutus est; & qui nobis noscendi erant per euidentiam moralem ex legitima illorum electione, & acceptatione pacifica. Quemadmodum quando Deus reuelauit omnem hominem conceptum iri in peccato originali, loquutus est Deus immediatè de Petro, & Paulo, quos Deus clare cognouit, & à nobis erant cognoscendi per euidentiam physicam ortam ex sensibus, & quemadmodum cognito Petro, & cognita vniuersali reuelatione de conceptione omnis hominis in peccato, video ex sola apprehensione terminorum Deum loqui de Petro, & Paulo; Ita visa promissione vniuersali Dei de omnibus successoribus Petri, & visa euidenter legitima electione, & approbatione Pontificis; video hunc esse legitimum successorem Petri, & de ipso loquutum esse Christum.

Respondetur secundò distinguendo antecedens; si enim intelligatur de reuelatione, qua hæc propositio, Innocentius X. est verus Pontifex illis terminis fuerit reuelata; verum est, sed consequentia non est bona: potest enim aliquid esse fidei, quod etsi non sit in se, vel in suis terminis expressè reuelatum, habetur tamen, & cognoscitur ex reuelatione, sicut hæc propositio: Petrus, Paulus, Ioannes, & alij singulares homines, qui modò via generationis ordinaria nascuntur, concepti sunt in peccato originali, & sunt mortis necessitati obnoxij, fide certa est, quamuis non sit in illis terminis reuelata, eò quòd sit reuelata in sua vniuersali, ex qua per inductionem quandam deducitur nimirum in hac, omnes in Adam peccauerunt; Item in illis; Per peccatum mors, quis est homo, qui viuet, & non videbit mortem? statutum est hominibus semel mori.

Similiter autem est in proposito: nam prædicta propositio, de qua nunc disseritur, licèt expressè reuelata non fuerit in suis terminis, est tamen reuelata in sua vniuersali, in qua continetur, & ex qua per quandam inductionem deducitur, nimirum in ista, omnes Petri successores in Romana Sede, sunt Vicarij Christi, & veri Pontifices Summi. Ex hac enim inductione quamdam consequitur, & hunc, & illum singularem hominem, qui ab Ecclesia Catholica est electus, receptus, & assumptus in Summum Pontificem (eiusmodi hodie est Innocentius X.) verè esse Summum Pontificem.

Ad argumentum Bannesij respondeo, licet illa propositio: hic homo, qui dicitur Innocentius X est homo virilis sexus, vel est baptizatus, considerata secundum se, non sit certa, prout tamen substat divinæ revelationi absolutè, certa est; itavt iuxta hanc considerationem nec possit, nec potuerit esse falsa, quæ responsio in B.Thomæ fundatur, quatenus *2.2.quæst.1.artic.3 ad 2.* scribit, quòd Deum non incarnari secundum se consideratum fuit possibile, etiam post tempus Abrahæ; sed secundum quod cadit sub præscientia Divina, habet quamdam necessitatem infallibilitatis, vt *in prima* dictum est (scilicet *1. part. quæst. 14. artic. 13. & 15.*) & hoc modo cadit sub fide: Vndè prout cadit sub fide non potest esse falsum. Loquimur namque de hac propositione: Innocentius X. est legitimus Pontifex, prout cadit sub divinam præscientiam, & revelationem: dicimusque quod sic spectata, sit ex fide certa. Vndè quòd ipse sit sexus virilis; ac etiam quòd ritè baptizatus fuerit, omninò certi sumus, & quidem ex fide propter revelationem, ex qua cognoscimus, quòd ipse sit Summus Pontifex. Quia enim fide Catholica credimus eum, quem Ecclesia recipit, & habet pro Summo Pontifice (qui modò non alius est, nisi Innocentius X.) esse verum Christi Vicarium, & legitimum Pontificem Summum; necessaria consecutione sequitur, quòd sit masculus, quòd baptizatus, quòdque id omne habeat, sine quo potestas Pontificia nequit consistere. Providentiæ enim Divinæ est, quæ nec vult nec potest Ecclesiam fallere, vt Christi Vicarius, quem suo gregi vult esse præpositum, nulla re careat, quam necessariò exposcit potestas, quam gerit, & munus, quod debet exequi.

Itaque dicendum est spectare ad specialem providentiam Dei in Ecclesiam non permittere eligi, & admitti pacificè eum, qui non possit esse legitimè Pontifex. Quare ex evidenti cognitione legitimæ electionis, & acceptationis pacificæ colligimus certò eum hominem nullo carere ex requisitis ad Pontificatum, eique Deum contulisse Pontificium Sancti Petri. Itaque ex applicatione per se nota deducimus actum fidei, quo credimus illi successori Petri collatam ipsius Petri potestatem quemadmodum ex evidenti cognitione Petri colligimus eius conceptionem in peccato. Quæ asseruntur de privato Sacerdote non vrgent: quia non promisit Deus eam specialem providentiam in hos casus privatos, quia res est levioris momenti, & quæ absque præiudicio fidei potest contingere, secus autem electio Pseudo Pontificis.

Ad id verò, quod dicitur, quòd qui recederet à moderno Summo Pontifice, esset quidem schismaticus, & non hæreticus; ergo non est de fide, quòd ipse sit Summus Pontifex, quia recedere ab aliquo dogmate ad fidem pertinente est hæresis, & non solùm schisma.

Respondeo, quòd licet schisma, & hæresis differant ratione formali, non est necesse, vt omnis schismaticus sit hæreticus, ne quidem is, qui à Summi Pontificis obedientia recedit : si quis tamen recederet cum errore intellectus ; quo non crederet eum,quem Ecclesia pro Summo Pontifice recepit, ac retinet,esse Summum Pontificem,verè esset hæreticus,posito quòd supradicta propositio certò,& immutabili pertineret ad fidem.

Et omnia superius dicta docent Hurtadus de Mendoza,Syluius,Arriaga,& alij Doctores,*ubi supra*, pro nostra sententia adducti contra Bannez, Caietanum,& alios.

Alia argumenta, quæ contra nostram sententiam adduci possunt,inuenies soluta penès citatos Authores,& ex *superius* adductis, patet etiam solutio ad argumenta in contrarium adducta à Caramuele *in sua seuera disputandi methodo part. 1. fol. 59.*

*An stando in opinione, quòd non sit de fide hunc numero Innocentium X. esse verum Pontificem: An, inquam, adhuc eius decreta circa res fidei haberent infallibilitatem.*

## RESOLVT. VIII.

REspondeo, quòd stando etiam in opinione illorum Doctorum,asserentium non esse de fide hunc Pontificem esse verè Pontificem, non ex hoc sequeretur decreta ab ipso facta non esse infallibilia. Ita præter Bannez *ubi supra*, tenet Malderus Episcopus Antuerpiensis, & olim professor publicus in Inclyta Academia Louaniensi *in 1. 2. D. Thomæ quæst. 1.art.10.disp.5.in fine*,sibi sic ait: Vt enim sit fidei id,quod Papa determinat,non requiritur, vt sit fidei id,quod Papa determinat,non requiritur, vt fit fidei Diuinæ, hunc qui determinat, esse verum Pontificem, sed sufficit hoc esse certissimum. Est autem certissimum eum, quem vniuersa Ecclesia pro Pontifice recipit esse verum Pontificem. Hoc enim vt promissum Dei pertinet impedire, ne in eiusmodi iudicio fallatur Ecclesia. Frustrà ergo noui homines blasphemi quidam Apostatæ dubium mouent de legitima electione Pontificum huius æui, quos sibi aduersos experti sunt. Ab Ecclesia Catholica recepti extra huius calumniæ aleam sunt; sufficere autem, quòd omninò certum sit, etiamsi non fuerit si dei: probo: Quia certitudo fidei pendet ex veracitate Dei id dicentis, quod creditur; Papa autem non facit nouos articulos fidei, sed solum proponit, Deum aliquando hoc, aut illud dixisse. Dictum autem est *supra*, in illis, quæ concurrunt ad propositionem, & credibilitatem fidei, non esse exigendam certitudinem per omnia æqualem certitudini fidei, sed sufficere credibilitatem fieri euidentem per eiusmodi argumenta, quæ fallere quidem non possint,non tamen fide Diuina credantur. Hoc enim sufficit non solùm ad infallibilitatem fidei, sed etiam obligationem; itaue non credens, hæreteos, aut infidelitatis peccatum incurrat. Ita Malderus.

Hoc etiam docet Episcopus Arauio Dominicanus, & in celeberrima Academia Salmanticensi Theologiæ Professores *1.2.*Diui Thomæ quæst*.7. dub.2.num.4.* vbi forma contra se hoc argumentum: Per fidem assentimur veritatibus definitis à Summo Pontifice,in quantum ab illo sunt definita:ergo:Si de eius potestate non haberemus certitudinem fidei,nec illam haberemus de veritatibus ab illo definitis : siquidem nequit esse maior certitudo de definito,quàm de definiente,cùm illa innitatur huic.

Sed postea respondemus ad hoc argumentum, sic ait Et eo quòd fides,& certitudo Diuina,quæ habetur de veritatibus definitis à Summo Pontifice,vt à capite Ecclesiæ non innititur illi,vt rationi formali,& regulæ principali,nisi dumtaxat, vt instrumento,per quod prima veritas, quæ est regula principalis,& ratio formalis obiecti fidei,loquitur, & reuelat,vel vt conditioni, & regulæ quoad nos, sine qua Diuina reuelatio de huiusmodi veritatibus definitis nobis non communicaretur, nec applicaretur : quemadmodum autem potest in naturalibus,& artificialibus effectus perfectione,& nobilitate excedere instrumentum, atque conditionem:Ita & in nostro casu potest certitudo veritatum definitarum excedere instrumentum,& conditionem quoad certitudinem,quæ de ipsis habetur: qua ratione etiam in intellectualibus, in quo genere sunt assensus conclusionis scientificæ præstantior est dispositione syllogistica in modo,& figura,à qua tamen per se, vt à conditione dependet.Igitur quamuis de veritate,& electione legitima capitis definientis tantùm habeatur certitudo theologica,optimè potest de rebus definitis haberi formalis certitudo Diuinæ fidei,ac proindè ex hoc capite non conuincitur eamdem, vel æqualem de veritate capitis in singulari, atque de veritate rei ab ipso definitæ fore habendam certitudinem.Hucusque Araujo.Et vt scriptoribus Dominicanis Auctores Iesuitas adiungamus, hanc sententiam ex Bellarmino docet Ouiedo *de fide contr. 4. pun. 7. n. 87.*Fr. Ioannes Poncius *in cur. theol. disp. 28. q. 1. concl. 9. num. 13.*

Itaque dicendum est, quòd res proposita esset fide diuina certa, esto proponens non sit diuina, sed humana dumtaxat fide certus constat primò exemplis ; nam primò quod hoc sit legitimum Concilium à legitimo capite congregatum,sola fide humana constat;non enim nobis immediatè applicatur per ipsam Pontificis definitionem, sed id tantum habetur per testimonium Ecclesiæ,quæ illud accepit,vt legitimum Concilium, quod testimonium non excedit fidem humanam ; & tamen fide diuina tenemur credere,quæ de orthodoxa fide hoc Concilium docet.

Secundò,quòd hæc scriptura sit declarata vt canonica, nobis non constat immediatè testimonio Pontificis definientis, & declarantis hanc esse canonicam scripturam,sed solo testimonio hominum qui illam vt talem acceptant:cùm tamen fide diuina teneamur credere,illam esse canonicam,& quidquid in ea continetur esse à Deo reuelatum.

Tertiò tenemur fide diuina credere Christianæ Religionis mysteria esse vera, & à Deo reuelata, cùm tamen signa, quibus illa nobis proponuntur, vt euidenter credibilia, quòd sint à Deo reuelata, non credamus fide Diuina, sed humana. Ergo pari modo possumus fide diuina credere, quæ hic Pontifex nobis credenda proponit, esto eadem fide diuina non credamus ipsum esse verum Pontificem.

Cùm igitur Pontifex solùm se habeat vt proponens res fidei,ad hoc,vt res ab ipso propositæ sint fide diuina credendæ necessum non est,vt ipse etiam fide diuina credatur,quòd sit verus Pontifex, sed sufficit, si tantùm credatur fide humana, quia nimirum cum iis signis Pontificiæ authoritatis rem credendam proponit, vt moraliter ſit certum, quòd ipſe ſit verus Pontifex; nam tunc res propoſita credenda eſt fide diuina, & tamen ipſe credi poteſt fide tantùm humana.

Nam poſſum fide diuina eſſe certus, quòd hoc ſit legitimum Concilium, quòd hæc ſit canonica ſcriptura, quòd hæc ſit Apoſtolica traditio, etiamſi eadem fide diuina non ſim certus quòd proponens ſit legitimus Pontifex, ſed ſufficit ſi tantùm ſim certus fide humana.

Et hæc doctrina eſt valdè notanda, quia apud paucos authores inuenies.