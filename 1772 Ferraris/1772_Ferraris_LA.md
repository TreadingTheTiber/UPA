**63** Probatur autem nostra Conclusio ex verbis a Christo dictis Divo Petro Lucae 22. ibi: Ego autem rogavi pro te, ut non deficiat Fides tua, & tu aliquando conversus confirma fratres tuos, quae verba non personaliter ad solum Petrum, sed ad omnes Successores in ejus Cathedra pertinere ostendimus supra a n. 44. Unde cum constet Petrum sic a Deo fuisse confirmatum, ut ejus Fides etiam personalis minime posset deficere, ut clare denotant illae particulae pro te, & tua, quas expendimus supra num. 43. idem dicendum est etiam de aliis Romanis Pontificibus ejus Successoribus. Ideo enim tale privilegium est illis impetratum, ut fratres suos in Fide confirment; Sed quomodo confirmabunt, si sint ipsimet vel Haeretici, vel Infideles? An in aliis eam Fidem stabilient, quam ipsimet animo execrantur, & impugnant? Tum quia cum Pontifex sit viva Regula, quam omnes Fideles sequi, & prae oculis semper habere debent, oportet muniri singulari aliquo privilegio, quo ab errore in iis, quae sunt Fidei, non solum Sedes ipsa, sed etiam illius persona praeservetur; alias si & ipsum Papam in Haeresim labi, & a Fide deficere admittamus, quid aliud sperari poterit, nisi quod caecus ipse nos caecos simul in foveam trahat? juxta illud Matth. 15. num. 14. ibi: Caecus autem si caeco ducatum praestet, ambo in foveam cadunt: & Lucae 6. num. 39. ibi: Numquid potest caecus caecum ducere? non ne ambo in foveam cadunt: & cap. Cum sit ars artium i.q. de aetate, & qualitate, ibi: Quia si caecus caecum ducit, ambo in foveam dilabuntur.

**64** Hinc haec de Romana Ecclesia prae omnibus aliis praedicatur excellentia, & praerogativa singularis, quod omnes aliae principaliores, & antiquiores Ecclesiae, non solum Haereticos, sed etiam Haeresiarchas habuerunt Episcopos: Antiochena videlicet Paulum Samosatenum; Alexandrina Dioscorum: Constantinopolitana Dioscorum, & Macedonium, & sic de reliquis, ut prosequitur Mendoza *in quaest. 4. Scholast. ยง. 4. arg. 7.* Ecclesia vero Romana numquam. Ex tot enim Romanis Pontificibus, quamvis aliquibus subinde moribus utcumque dyscolis, nemo unquam repertus fuit, qui in Haeresim, vel Apostasiam fuerit prolapsus, ut fuse demonstrant Bellarminus *de Pontifice lib. 4. cap. 8. & seq.* Laurea *de Fide disp. 8. art. 5. usque ad ยง. 11.* Albertus Pighius *de Ecclesiast. Hierarch. lib. 4. cap. 7.* Barbosa *lib. 1. Juris Ecclesiast. univers. cap. 2. a num. 52.* Matthaeucc. *loc. cit. Controvers. 6. cap. 4. & Controvers. 7. cap. 1.* & fatentur omnes alii, teste Fagnan. *in cap. Significasti 4. de electione num. 69.* Et expresse id testatur Agatho Papa in Epistol. ad Constantinum Imperatorem, quae lecta est *in VI. Synodo act. 4.* & postea *act. 8.* ab omnibus approbata. *Haec est*, inquit, *verae Fidei Regula, quam, & in prosperis, & in adversis vivaciter tenuit Apostolica Christi Ecclesia, quae per Dei gratiam a tramite Apostolicae traditionis numquam errasse probatur, nec haereticis novitatibus unquam depravata succubuit, quia dictum est Petro: Simon, Simon ecce Satanas expetivit vos, ut cribraret sicut triticum; Ego autem rogavi pro te, ut non deficiat Fides tua, & tu aliquando conversus confirma fratres tuos: Hic Dominus Fidem Petri non defecturam promisit, & confirmare eum fratres suos admonuit, quod Apostolicos Pontifices meae exiguitatis praedecessores confidenter fecisse semper cunctis est agnitum*; Vide etiam dicta supra numer. 48.

Nec valet objicere, quod si omnis Papa, 65 ut S. Petrus, neque ut persona privata, posset in Haeresim incidere, & a Fide deficere, hoc esset de Fide, & consequenter essent Haeretici contrariam sententiam tenentes, quod non est dicendum, cum illam teneant clarissimi Doctores, tum Canonistae, tum Theologi, ut patet ex adductis supra n. 62. & notat Fagn. in cit. cap. *Significasti 4. de election. num. 68.* Non valet, inquam, quia etiamsi dicatur id esse de Fide, ut volunt aliqui, inter quos Matthaeucc. *l. c. Controvers. 7. c. 1. n. 7.* utpote revelatum saltem implicite, & virtualiter in illa propositione; *Ego rogavi pro te, ut non deficiat Fides tua*, adhuc tamen contrarium sentientes non essent Haeretici, quia propriam opinionem non sustinent cum pertinacia, ut requiretur ad Haeresim; sed parati sunt parere Ecclesiae definitioni[^1].

**66** Nec etiam valet dicere; quod Sacri Canones supponunt, Papam ut personam privatam posse a Fide deficere, ut de facto supponitur in Canone *Si Papa d. dist. 40.* ubi statuitur Papam a nemine propter quodcumque crimen posse judicari : Nisi deprehendatur a Fide devians, adeoque Papa quo ad se, & ut persona privata potest in Haeresim incidere, & a Fide deficere. Non valet, inquam, quia textus ille non est alicujus Pontificis, aut Concilii Generalis, sed cujusdam Bonifacii Martyris Episcopi Moguntini, qui potuit illius esse opinionis, uti fuerunt, & sunt plures alii, & ideo nobis utpote privati Doctoris vim non facit, cum nostra sententia majoribus sit suffulta auctoritatibus, & rationibus, adeont si not sit de Fide, est tamen cert certitudine infallibili infra Fidem.

**67.** De Fide est Benedictum XIV. v. g. legitime electum, & ut talem ab Ecclesia acceptatum, esse verum Papam. *Est Communis inter Catholicos*.

**68.** Probatur primo ex Concilio Constantiensi *sess. ultim.* ubi Martinus V. Const. incip. *Inter cunctos decernit*, ut ab iis, qui de Haeresi ad Fidem revertuntur, petatur inter alia *Utrum credant, quod Papa Canonice electus, qui pro tempore fuerit, ejus nomine proprio expresso, sit Successor B. Petri habens supremam auctoritatem in Ecclesia Dei?* adeoque supponit esse articulum Fidei, cum Haeresim abjurantes nonnisi de Fidei veritatibus interrogentur. Tum quia est Haeresis Lutheri, quod Papa non sit Vicarius Christi, cujus error 25. a Leone X. cum aliis proscriptus fuit Constitut. incip. *Exurge*, ibi: *Romanus Pontifex Petri Successor non est Christi Vicarius super omnes totius mundi Ecclesias ab ipso Christo in B. Petro constitutus*.

**69.** Probatur secundo. Illa conclusio est de Fide, cujus duae praemissae sunt de Fide; sed haec conclusio: *Benedictus XIV. est verus Papa* sequitur ex duabus praemissis de Fide, ergo est de Fide. Major est certissima; Probatur Minor, quia hae duae praemissae (ex quibus sequitur dicta conclusio) *omnis in Papam legitime electus, & ut talis ab Ecclesia acceptatus, est verus Papa; sed Benedictus XIV. est talis*, sunt de Fide, & quidem de Majori nulli Catholici dubitant, alias non esset de Fide legitimum Petri Successorem esse verum Papam. Minor quoque est certa, quia eo ipso, quod Ecclesia ipsum recipit, ut legitime electum, revelat Deus ipsius electionem esse legitimam, cum promiserit Christus numquam Ecclesiam suam erraturam in materia Fidei, ut patet ex Evangelicis textibus adductis supra *a n. 42. ad 44*. erraret autem in tali Fidei materia, si non staret conclusio; Quandoquidem Ecclesia agnoscens electum, ut legitimum Papam, ipsum agnoscet, ut Fidei Regulam infallibilem, qui tunc esset fallibilis, adeoque &c. Tum quia Definitiones Bened. XIV. ex Cathedra loquentis sunt de Fide, sed non essent de Fide, nisi esset de Fide Benedictum XIV. esse verum Papam, ergo &c.

**70.** Nec valet objicere, quod non est de Fide, quod Benedictus XIV. sit valide baptizatus, & Canonice electus, cum id non sit revelatum, ergo neque de Fide est, quod sit verus Papa. Non valet, inquam, quia licet non sit revelatum explicite, est tamen revelatum implicite per pacificam Ecclesiae universalis acceptationem: eo enim ipso, quod Deus revelat esse legitimum Papam, etiam implicite revelat habere omnia ad Papatum necessario requisita.

**71.** Nec etiam valet objicere, quod licet sit de Fide, Christum esse in Eucharistia, non est tamen de Fide esse in hac numero Hostia, adeoque licet sit de Fide, verum Petri Successorem esse Papam, non est tamen de Fide hunc numero hominem esse Papam. Non valet, inquam, quia negatur consequentia, & paritas, & disparitas est, quia non est certum quod haec numero Hostia sit valide consecrata. Secus autem est de acceptatione Papae, cum revelatum sit, hunc hominem esse Papam eo ipso, quod per Ecclesiam indefectibilem agnoscitur, & recipitur ut talis.

**72.** Primatus Ecclesiae universalis, seu Papatus est annexus Romano Episcopatui de Jure Divino. Sic tenet Abbas *in cap. Per venerabilem 13. Qui filii sint legitimi*; Joannes Andreas *in cap. Fundamenta, de election. in 6.* ubi Ancharanus *num. 12.* Card. Tuscus *Practic. concl. Juris tom. 3. conclus. 3. n. 10. & tom. 7. lit. R. conclus. 373.* Bellarmin. *tom. 1. de Romano Pontifice lib. 2. a princ.* S. Antonin. *p. 3. tit. 23. cap. 5. ยง. 7.* Cajetan. *tom. 1. Opusc. tract. 3. de Pontif. institut. cap. 13.* Canus *lib. 6. de loci Theolog. c. 4.* Turrecremata *de potest. Eccles. lib. 2. cap. 10. cum seq.* Jacobat. *de Concil. lib. 8. art. 6. & 7.* Alvar. Pelag. *de planctu Ecclesiae lib. 1. cap. 24.* Valentia *de Fide disp. 1. qu. 1. punct. 7. ยง. 36.* Guarnieti *de Cap. Militant. Eccles. discept. 5. sect. 4. n. 409.* Baronius *in addit. ad Martyrologium Romanum die 18. Januarii pag. 130.* Tirinus *in 2. Comment. in Scripturam in Summar. Controvers. Controvers. 6. num. 11.* Leytan *Synops. de Eccl. Militant. discept. 5. sect. 4. num. 409. cum pluribus ibi relatis.* Azorius *Instit. moral. p. 2. lib. 4. cap. 11. qu. 2.* Cordub. *in qu. 1. 4. quaest. 2. proposit. 8.* Alphons. Mendoza *in qu. Quodlibet. quaest. 4. Scholast. per tot.* Matthaeuc. *loc. e. controvers. 6. cap. 2. n. 2.* Barbosa *de Offic. & potest. Episcop. part. 1. tit. 3. c. 2. num. 12. & lib. 1. Juris Ecclesiastic. univ. cap. 1. n. 31. & 32.* & alii passim.

**73.** Probatur nostra Conclusio ex Sacris Canonibus, & Conciliis. Si enim Pelagius Papa *in cap. Quamvis 3. dist. 21.* omnibus Orthodoxis scribens sic expresse habet: Quamvis universa per Orbem Catholicae Ecclesiae unus thalamus Christi sint; Sancta tamen Romana Catholica, & Apostolica Ecclesia nullis Synodis constitutis, caeteris Ecclesiis praelata est, sed Evangelica voce Domini, & Salvatoris nostri primatum obtinuit. Nicolaos II. in cap. Omnes 1. dist. 22. Mediolanensibus scribit: Qui Romanae Ecclesiae privilegium ab ipso Summo omnium Ecclesiarum Capite traditum auferre conatur, hic procul dubio in Haeresim labitur. S. Anacletus Papa in cap. Sacrosancta 2. dist. 22. sic praecise habet: Sacrosancta Romana, & Apostolica Ecclesia, non ab Apostolis, sed ab ipso Domino Salvatore nostro primatum obtinuit, & eminentiam potestatis super universas Ecclesias, ac totum populi gregem asserta est. S. Marcellus Papa in cap. Rogamus 15. caus. 25. quaest. 1. Episcopis per Provinciam Antiochiae constitutis scribit: Ejus enim (Petri) Sedes primitus apud vos fuit, quae postea jubente Domino, Romam translata est, cui, administrante gratia Divina, hodierna praesidemus die. Innocentius III. in c. Per venerabilem 13. Qui filii sint legitimi, sic habet: Locus enim, quem elegit Dominus, Apostolica Sedes esse cognoscitur; Cum enim Petrus, Urbem fugiens exivisset, volens eum Dominus ad locum, quem elegerat, revocare, interrogatus ab eo, Domine quo vadis? respondit, venio Romam iterum crucifigi. Quod intelligens pro se dictum, ad locum ipsum protinus est reversus. Bonifacius VIII. in cap. Unam Sanctam 1. de majoritat. & obedient. inter Communes sic praecise definivit: Unam Sanctam Ecclesiam Catholicam, & ipsam Apostolicam, urgente Fide, credere cogimur, & tenere; Nosque hanc firmiter credimus & simpliciter confitemur; extra quam nec salus est, nec remissio peccatorum, & ibi est sermo de sola Ecclesia Romana Catholica, ut expressis verbis ibidem in ยง. final. declaratur ibi: Porro subesse Romano Pontifici omnem humanam Creaturam, declaramus, dicimus, definimus, & pronunciamus omnino esse de necessitate salutis. Concilium Constantiense damnavit sequentem errorem Wicleffi in ordine 41. Non est de necessitate salutis credere, Romanam Ecclesiam esse supremam inter alias Ecclesias. Concilium Florentinum sub Eugenio IV. in Litteris unionis sic expresse definivit: Definimus Sanctam Apostolicam Sedem, & Romanum Pontificem in Universum Orbem tenere Primatum, & ipsum Pontificem Romanum Successorem esse B. Petri Principis Apostolorum, & verum Christi Vicarium, totiusque Ecclesiae Caput, & omnium Christianorum Patrem, ac Doctorem existere, & ipsi in B. Petro pascendi, regendi, & gubernandi Universalem Ecclesiam a Domino nostro Jesu Christo plenam potestatem traditam esse. Quae omnia, clarissime ostendunt, Primatum Ecclesiae universalis esse annexum Episcopatui Romano ex institutione, & dispositione Christi, & sic de Jure Divino.

**74.** Nec valet objicere, quod Primatus Ecclesiae 74 ex prima sui a Christo facta institutione fuit personalis, hoc est, annexus, & connexus personae Petri; Matth. 16. Tu es Petrus, & super hanc Petram aedificabo Ecclesiam meam. Et tibi dabo Claves Regni Caelorum &c. & Joan. 21. Pasce oves meas, non vero affixus particulari loco, vel determinato Episcopatui: Nam Christus Petrum constituit Generalem totius Ecclesiae primum Episcopum, supremumque Pastorem, adaeque quod Primatus Ecclesiae sit Romano Episcopatui potius annexus, quam Viennensi, Parisiensi, Toletano, Mediolanensi, Neapolitano, vel Taurinensi non est ex Christi institutione, sed quia Petrus Romae sedem fixit, vel a Nicaena Synodo fuit sic ei annexus, & consequenter non ei annexus de Jure Divino.

**75.** Non valet, inquam, quia licet Primatus 75 Ecclesiae ex prima Christi institutione fuerit personalis, idest annexus personae Petri, non tamen ut Petrus erat persona privata, sed ut publica, ipsi nimirum collatus, & in ipso omnibus ejus legitimis Successoribus, & ex tunc fuit jussu Christi etiam localis, seu certo loco, Romanae Urbi nimirum affixus, non statim pro illo tunc, sed pro tempore subsequenti Petro a Christo, ut supra dictum est, significato; adeoque non ex voluntate Petri, sed ex voluntate, & jussu Christi fuit Primatus Ecclesiae annexus Episcopatui Romano; Et tanto minus dici potest, quod Primatus Ecclesiae fuerit unitus Romano Episcopatui a Concilio Nicaeno Canon. 6. ut falso volunt Graeci Schismatici, quia Sextus Canon Concilii Nicaeni sic expresse habet: Ecclesia Romana semper habuit Primatum, ut notat Bail. summ. Concil. tom. 1. in Concilio Chalcedonensi ad Canon. 37. Cabassutius Notit. Ecclesiastic. ad d. Canon. 6. Nicaeni, & alii passim. Immo in praefatione dicti Concilii Nicaeni, teste Bail. loco citato expresse dicitur, quod Ecclesia Romana nullis Synodicis decretis praelata est caeteris Ecclesiis, sed Evangelica voce Domini, & Salvatoris nostri Primatum obtinuit.

**76.** Nec valet instare, quod hoc dato, de Fide 76 tenendum esse Primatum Ecclesiae universalis esse annexum Episcopatui Romano, adeoque sententia contraria esset haeretica, & sic non posset a Catholicis Doctoribus defendi, prout a pluribus defenditur. Non valet, inquam, quia etiam dato, quod id de Fide tenendum esset, ut non deficiunt Doctores, qui id velint, inter quos Mattheucci *loc. cit. Controv. 6. cap. 2. num. 19.* adhuc tamen Doctores contrariam sententiam propugnantes, non essent Haeretici, quia non sunt contumaces, & propriam opinionem non sustinent cum pertinacia, ut requiritur ad Haeresim, sed parati sunt parere Ecclesiae definitioni.

**77.** Neque etiam valet instare, quod si Primatus Ecclesiae esset de Jure Divino annexus Romano Episcopatui, non possent ad invicem separari, quod est manifeste falsum, cum possint Pontifices ad aliam Civitatem transferre sedem Pontificiam, ut de facto fuit translata Avenionem, & per multum temporis ibi remansit; Vel possit funditus destrui Roma, & sic cessare Episcopatus Romanus.

**78.** Non valet, inquam, quia revera Primatus Ecclesiae nequit a Romano Episcopatu ulla humana potestate separari; cum, ut cum multis recte notat Barbosa *lib. 1. Juris Eccles. univers. c. 1. n. 32.* Sedes Pontificia ex necessitate Divini praecepti Romae remanere debeat, ac proinde e Roma contra Domini jussum alio transferri non possit, ut colligi etiam videtur ex Sacris Canonibus adductis supra *num. 73.* & aliis Juribus, & auctoritatibus relatis per Abbatem *in cap. Per venerabilem 14. Qui filii sint legitimi num. 18.* per Jacobat. *de Concil. lib. 8. art. 9.* per Alphons. Mendozam *in quaestion. Quodlibet. qu. 4. Scholast. per tot.* per Card. Tusch. *tom. 6. lit. P. conclus. 50. num. 30. & 31.* per Card. Bellarmin. *tom. 1. de Romano Pontif. lib. 4. cap. 4.* & per alios plurimos. 

**79.** Et quamvis aliqui Pontifices Avenione manserint, semper tamen Episcopatum Romanum tenuerunt, & Romani Pontifices fuerunt appellati, ut eorum Bullae clarissime demonstrant. Et dato etiam, quod Romana Civitas penitus extingueretur (qui casus tamen creditur impossibilis, & speratur a Divina Providentia, Romam usque ad mundi finem esse conservandam) adhuc tamen non extingueretur Episcopatus Romanus, siquidem ut semper duret, sufficit aliquando fuisse cum connotatione ad illos terminos materiales Urbis, ut recte notant Guarnieri *de Capite Militant. Eccles. lib. 2. cap. 8. num. 6.* Mattheucci *loc. cit. Controvers. 6. c. 2. num. 20.* & alii. Et pro tunc, sicuti in casu, quo Papa alio se transferat ad residendum, valeret illud vulgatum adagium, quod Ubi Papa, ibi Roma; ut in terminis Eugenianae Constitut. totius. Divina, editae ab Eugenio IV. octavo Idus Martii 1432. dixerunt Marchesan. de Commis. Eug. part. 3. cap. 11. num. 28. Ridolphin. in prax. part. 3. cap. 4. num. 164. Card. Petra tom. 4. Comment. ad Const. 4. Eugenii IV. num. 6. & alii.

**[Note: 80 is missing from the original. It seems that it was skipped.]**

**81.** Papa, etiamsi suis Litteris Apostolicis falsitate excommunicatum; immo quamvis scienter ipsi Excommunicato participet, Litteris, Verbis, Osculo, aut quovis alio modo, non idcirco censetur eum absolvere, nisi expresse se declaret velle per hoc ipsum absolvere. Communis, textu expresso in cap. Si aliquando 41. de sent. Excommunicationis; & in Clement. Si Summus Pont. scienter etiam excommun. participet litteris, verbo, vel osculo, seu alio quovis modo, ipsum per hoc absolvere nulla ratione censetur, nisi se velle sanctam exprimat illam ex hoc pro absoluto haberi; Juncto ejus Summario sic expresse habente: Si Papa etiam scienter Excommunicato participat, illum per hoc non absolvit, nisi exprimat, hoc se velle. Vide verb. Probatio a num. 37. ad 39.

**82.** Papae primatus a Graecis est agnoscendus. Bened. XIV. tom. 1. Constitut. 57. incip. Etsi Pastoralis ยง. 8. 

**83.** Papae commemoratio in Missa fieri debet a Graecis Italiae, & Insularum. Idem ibid. ยง. 9.

**84.** Papa ex absoluta potestate, etiam inconsulto Dioecesis Episcopo, potest concedere exemptionem ab Ordinaria jurisdictione. Idem tom. 2. Constitut. 40. incipient. Causarum Palatii. 

**85.** Papa, non autem ullus inferior Antistes, potest dispensare in iis, quae sunt de jure communi Canonico. Idem Const. 51. inc. Magno Nobis.

**86.** Papa est supremus dispensator bonorum Ecclesiae; Immo Canonistae communiter suffragio Dominum eum agnoscunt. Benedict. XIV. Constitut. incip. Cum Encyclicas litteras, ยง. 4. 

**87.** Papa bona Ecclesiae potest injustis detentoribus concedere, quoties id Religionis utilitas, & detentorum salus postulare videatur. Idem ibid. ยง. 5. & 6. ubi ad id affert exempla praedecessorum Pontificum; Id autem Pontifex jure potest, non solum cum res est de Haereticis ad Ecclesiam revocandis, sed etiam cum Christifideles a probabili apostazandi periculo revocantur. Idem ibid. ยง. 6. & 9.

**88.** Papa potest Ecclesias quibuscumque in dioecesibus sitas, per se, vel quatenus nolit, aut non possit, per suum Delegatum, irrequisitis locorum Ordinariis, consecrare. Benedict. XIV. Constit. incip. Jam inde, ยง. 75. & 28. Immo olim privativa fuit ipsi auctoritas consecrandi Ecclesias. Idem ibid.

*Plura de Papa minus exacte hic dicta emendantur in novo articulo Romanus Pontifex addito a romanis editoribus circa finem hujus sexti Tomi.*

### PAPALIS BENEDICTIO.

Quid novissime statuerit Clemens XIII. circa Benedictionem, quam vocant Papalem, cujus impertiendae aliquoties intra annum facultatem Patriarchis, Primatibus, Archiepiscopis &c. (eam auferendo ceteris Ecclesiasticis omnibus) tribuit, cum praescriptione ritus in casu servandi; vide tom. 1. verb. Benedictio, Benedictio art. 5. num. 65. ubi ad litteram adducuntur ea de re editae laudati Pontificis Apostolicae Litterae.

[^1]: **Romani Theologi Nota.** Dum Auctor noster ait, Papam ne quidem ut personam privatam incidere in haeresim posse, atque id esse de Fide, non ita intelligendum est, ut Ferraris exponit, ut contrariam opinionem tuentes haeretici habendi sint, et persuasionem non exuant. Nam haec quaestio Scholastica est, et nondum Ecclesiae judicio definita, ac salva fide cuique opinari fas est, non solum de fide non esse, Romanum Pontificem quatenus personam privatam non posse in haeresim incidere, quod verum omnino est, sed etiam errare posse. Item dum Theologi cum Auctore nostro ajunt, de fide esse Romanum Pontificem in Canonizatione Sanctorum errare non posse, ac de fide esse hunc numero Romanum Pontificem esse legitimum Petri Successorem; non ita intelligi debent, ut id veluti fidei dogma amplectendum cuilibet sit; cum etiam Ecclesiae sententia id definitum non sit, pro fidei dogmate proponi non possit: Sed intelligi haec facile debent, quod privati Doctores ex principiis revelatis deducere contendant, id adeo certum esse, ut ad fidem pertineat. At aliis, salvo dogmate, contrarium opinari licet; uti revera opinantur Ludovicus Antonius Muratorius in opere suo de Ingeniorum moderatione, atque alii, qui contendant, inerrantiae privilegium Ecclesiae concessum ad fidei dogmata constabilienda, versari circa ea, quae sunt a Deo revelata, non vero circa res humanas. Quamobrem cum Romanus Pontifex ferendo judicium in Canonizatione Sanctorum nitatur testimonio hominum, qui de hominis Sanctitate, deque patratis in illius confirmationem miraculis testantur; cumque judicium de legitimo Pontifice ferendum pendeat ab ipsius baptismate, rata ordinatione, atque legitima electione, quae res ab hominibus pendent, putant Auctores illi ad fidei dogma non pertinere Canonizationem Sanctorum, nec fidei dogma esse hunc Romanum Pontificem esse legitimum Successorem S. Petri, licet de his certit simus certitudine morali, ac non nisi per summam temeritatem revocare ea in dubium valeamus. Accedit etiam, quod dum nos pronuntiamus, de fide esse Romanum Pontificem esse infallibilem, non ita sententiam nostram sustinere debemus, ut Gallos Theologos ajentes, infallibilia non esse decreta Romanorum Pontificum, nisi accesserit consensus majori partis Episcoporum, haereticos declaremus; haeretici enim non sunt, nisi homines, qui proposito ab Ecclesia dogmati pertinaciter obsistunt. Ecclesia vero Gallos Theologos huc usque non damnavit, eorumdemque opinionem tolerat. **Responsio Auctoris**: Quod ego assero, Papam nequidem ut personam privatam incidere in haeresim posse, atque id esse de fide &c. intelligendum est, prout expono ipso loc. cit. ubi expresse dico: adhec tamen contrarium sentientes non fiunt haeretici, quia propriam opinionem non sustinent cum pertinacia, ut requiritur ad haeresim, sed parati sunt parere Ecclesiae definitioni. Et de qua pertinacia loquor ego, de pertinacia nempe non parata parere Ecclesiae definitioni, quales explicita habeatur. Sed etiam dico, quod haec quaestio scholastica est, ideo eam non resolvo, ut certam, sed tantummodo ut probabiliorem, ut expresse in mea conclusione ibidem num. 62, ibi: Papa probabilius etiam ut persona privata non potest in haeresim incidere, & in fide deficere; juxta classicos illos Auctores ibi allegatos, inter quos doctissimus noster Matthaeuccius in opere dogmatico Romae prius edito, & deinde Venetiis, controv. 7. c. 1. num. 3. ibi: dicendum, Pontifex Romanus, ut persona privata, non potest in haeresim incidere, & in fide deficere. Et sic etiam juxta eundem sensum intelligenda sunt tradita a me, quoad infallibilitatem Papae in Canonizatione Sanctorum, & quod hic Romanus Pontifex, Clemens XIII. v. g. legitime electus, & ut talis ab Ecclesia acceptatus, sit verus Papa, & legitimus Petri successor.