## HISTORIARUM LIB CXXXI.

TOM. VI.

CIƆ IƆCIV.

HENRICUS IV.

**XV.** SOLEMNI more infestandorum Turcorum, aut potius exercendorum equitum, qui Christianae militiae nomen dederunt, Ferdinandus magnus Etruriae dux triremes instruxerat, quae[^1]Liburni stationem habent, ubi multus convenarum Judaeorum numerus; fama sparsa quasi[^2]Euboea peteretur, re vera ut triremes, quae ad[^3]Caesaream Juliam in opposita[^4]Africae ora hyemaverant, fere neglectas, quod Angli institoris indicio cognoverat, necopinato aggressus incendio deleret. Qua re terrorem hosti injici, et robur ejus non mediocriter infringi, et mare a piraticis excursionibus securum praestari posse sperabat. Sed re ab hospitibus Judaeis summa perfidia detecta, conatus majorem partem irritus, aliquot exustis navigiis, reliqua classe salva.

**XVI.** ROMAE in collegium cardinalium majore numero quam antea, una vice, cooptati XVIII dignitate praestantes viri, et in iis[^5]Seraphinus Olivarius literis et morum candore cum paucis comparandus, Francisci[^6]Olivarii, qui summam togae dignitatem magna cum laude apud nos tenuit, naturalis filius, quod hactenus ignoratum fuit; tantum constabat eum[^7]Lugduni in Gallia natum, et postea[^8]Bononiae educatum, matre quippe domo Bononiensi: ita ut cum hybrida inter Italos censeretur, cooptationi suae gratiam tam Italiae quam Galliae deberet. Certe pontifex hoc regis Christianissimi commendationi tributum credi voluit, quod ille alioqui longa vita honorifice in illa aula peracta, et propria virtute abunde meruerat. Eadem cooptatione lectus Jacobus[^9]David Perronius eximia sua doctrina nemini ignotus; et F. Anselmus [^k]Marzatus Monopolitanus in tenuitate Capucinorum educatus, cum se diu frustra excusasset, et splendorem illum vitae latenti minime convenire diceret, eadem dignitate, quamquam invitus, est ornatus. Nec vacua a contentionibus gravissimis, quasi per otium lascivientibus animis, aula fuit; nam fiducia seu doctrinae, seu, qua plurimum ubique pollent, auctoritatis, Jesuitici sodales alieno tempore aliquot quaestiones proposuerunt, quae magnae animorum commotioni non solum Romae, sed quacumque legitimae successionis et doctrinae patet ditio, materiam praebuerunt; et inter eas, Clementem VIII, qui nunc Romae sedet, credere legitimum beati Petri successorem, non esse ex articulis fidei: quod nisi Philippicus orator intervenisset, toti societati periculum non mediocre importabat. Deinde etiam confessionem, quae inter ecclesiae sacramenta habetur, et quae proinde praecipua cum reverentia exerceri debet, per epistolam et per cursores peragi posse. Quae quaestiones in ortu suo non solum magno consensu rejectae, verum prudentissime statim extinctae sunt. Tertia diutius multorum ingenia exercuit, a Ludovico Molina proposita, de gratia Dei cum libero arbitrio in nobis ad salutem cooperante; in qua cum plus homini quam Deo tribuere videretur, summos adversarios habuit Dominicanos aemulos, qui beati Augustini, qui cum Pelagianis ea de re tam profunde et tot scriptis disputavit, sententiam in ecclesia receptam tuebantur. Itaque subsidio evocatus ex Hispania Franciscus Suares magni nominis inter eos theologus, et vix tandem post complura hinc inde publicata scripta, ex Concilii Tridentini verbis, in quo tamen quaestio minime agitata fuerat, interpretatione adjecta, a prudentissimo pontifice controversia ita composita est, ut eam non motam ab initio optasse ostenderet, et in ea decidenda nihil existimationi illorum, qui eam moverant, detractum vellet. Actum et tunc de Ignatio Loiola in beatorum numerum sacra ceremonia cooptando; sed nullo successu, quod eodem tempore de Carolo Borromaeo cardinali instantius codem eodem honore adficiendo a sacro ordine Mediolanensi ageretur: et cum id raro fieri consueverit, vix est, ut duobus simul eadem praerogativa, qua jam in coelo fruuntur, in terris tribuatur.

Dati a pontifice judices, qui de causa Borromaei amplius probationibus collectis quaererent, omissa de Loiola ulteriore cognitione. Sub id et inopina res incidit, quae paulum abfuit, altam urbis quietem omnino pessum dedit. Quidam maleficus, quem quaesitor urbanus persequebatur, cum aliud non haberet effugium, in Odoardi Farnesii cardinalis aedeis tanquam in Asylum per posticum ingreditur, quem domestici nobiles, ut loci sive religionem, sive privilegium tuerentur, statim receptum occultarunt, ingressu summotis[^10]latrunculatoribus. Cum[^11]praefectus urbis id ad injuriam pontificis pertinere ratus vim facere vellet, Farnesiani id pariter ad injuriam non solum suam, sed totius collegii spectare existimantes arma capiunt, et amicos ex nobilitate Romana auxilio advocant; inter quos dux Cajetanus subito adfuit, et Philippicus orator, qui ad heri sui contumeliam pertinere arbitrabatur, ne tali dignitate viri, qui in Hispanorum patrocinio conquiescunt, tam gravi injuria in conspectu suo adficerentur. Ii in armis ad extrema parati in cardinalis aedibus pernoctarunt, qui pejora metuens, mane in Caprarolam arcem suam regali magnificentia ab Alexandro patruo exstructam, XXXVI ab urbe milliariis, magno stipatu cum armis concessit: quo facto injuriam geminatam interpretatus pontifex, confestim praefectum urbis mittit, qui[^12]Latii praefecturam, quam a Pauli III temporibus semper majores sui tenuerant, et qua se ipse contumacia sua indignum reddiderat, ab eo reposceret. Cum se excusaret, ad rei famam Parmensis dux, qui pontificis neptem in matrimonio habebat, Romam subito advolat, et a pontifice, qui jam IƆC Corsos et CC scloppetarios equites extra ordinem urbis tutelae scripserat, impetravit, ut cum bona ejus gratia cardinalis frater ad urbem redire posset, seque supplicem certa veniae spe ad pedes ejus prosterneret. Cum venisset, functis pontificis officio, sicuti convenerat, defunctus, dum[^13]Quirinali monte domum redit, festis populi Romani Farnesiiis bene precantis vocibus ad occursum exceptus, invidiam apud pontificis intimos, atque adeo cardinalem Aldobrandinum renovavit; qui propterea lectum militem, etiam post reconciliationem retinuit, et in Vaticano excubare jussit, presso ad tempus injuriae sensu, cujus ulciscendae mite pontificis ingenium, et paulo post secuta mors omnem occasionem abstulit.

[^1]: {org. 1} *Livourne*.

[^2]: {org. 2} *Negrepont*.

[^3]: {org. 3} *Alger*.

[^4]: {org. 4} *Barbarie*.

[^5]: {org. 5} *le cardinal Serafin*.

[^6]: {org. 6} *le chancelier Olivier*.

[^7]: {org. 7} *Lyon*.

[^8]: {org. 8} *Bologne*.

[^9]: {org. 9} *Davy du Perron*.

[^10]: {org. 1} *Sbirres*.

[^11]: {org. 2} *le gouverneur de Rome*.

[^12]: {org. 3} *Campagna di Roma*.

[^13]: {org. 4} *monte Cavallo*.