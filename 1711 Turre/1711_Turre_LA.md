## QUAESITUM QUARTUM.

*Utrum sit de fide tenendum, Clementem XI. nunc regnantem, esse verum successorem Petri in Papatu.*

### §. I. *Referuntur sententiae.*

**1.** IN hoc quaesito, quod dupliciter agitari potest, uno modo, an ista propositio: *Clemens XI. est verus successor Petri, quia constat ex communi acceptatione Ecclesiae, quod fuit rite electus in Papam*, sit de fide; alio modo, an sit solum conclusio theologica, quia deducta ex hac praemissa de fide: *Persona rite electa, & ab Ecclesia communiter acceptata in Papam, est successor Petri*; & ex hac altera propositione lumine naturae acquisita: *Clemens XI. fuit rite electus in Papam*, etenim omnia, quae humano discursu ex credibilibus de fide deducuntur, sunt conclusiones theologicae: e contra credibilia de fide dicuntur, quae vel in Scriptura Sacra, vel in doctrina Ecclesiae continentur, unde illud est de fide tenendum, cui fides immediate praebet assensum ex vi solius revelationis divinae, immediate ab Ecclesia nobis propositae.

Varii sunt modi dicendi, primus est, neque per se primo, neque per se secundo spectare ad fidem, quod talis persona determinate sit verus Papa; sed hoc esse solummodo certum certitudine morali.

Secundus, quod dicta propositio sit conclusio theologica, quia deducta ex una praemissa de fide, & ex altera praemissa cognita morali certitudine, seu naturali experientia.

Tertius, qui ad secundum est reducibilis, dicit esse scandalosum, & temerarium negare, quod talis homo in particulari sit summus Pontifex.

Quartus est, quod sit immediate de fide hunc hominem in particulari rite electum, & ab Ecclesia pacifice acceptatum in Papam, esse verum successorem Petri, & Christi Vicarium. dicit Ferre q.11 §.7. sententiam istam nunc esse adeo communem, ut nullus audeat oppositum asserere.

### §. II. *Conclusio responsiva quaesito.*

**2.** Dico: credendum est immediate de fide Clementem XI. nunc in Ecclesia regnantem, esse legitimum Petri successorem, & verum Christi Vicarium. Sic docent Jo.a S.Thoma 2.2. disp.8.ar.2. Nugno tom.2.q.26.ar.3.d.1. Gravina lib 4.cont.4. disp.3. Suarez disp. 10. sect.8. & Ferre loco citato contra Lutherum, qui in lib.de pot. Papae dixit: Nullus sine revelatione rationabiliter assereret talem, id est alio, esse caput particularis Ecclesiae, vel Romanum Pontificem esse caput Romanae Ecclesiae.

Probatur primo. Ecclesia, quae in materia fidei errare nequit, nunc proponit fidelibus Clementem XI. ut regulam animatam, & infallibilem fidei: ergo ex vi huius propositionis est immediate de fide Clementem XI esse legitimum Petri successorem. antecedens est certum: etenim Ecclesia a Clemente XI expectat diffinitiones fidei, morum regulam exoptat, expetit canonizationem Sanctorum, indulgentias expostulat, & exquirit solutiones in dubiis circa materiam fidei: consequentia probatur: assensus datus propositioni ab Ecclesia dictatae in materia spectante ad fidem elicitur immediate a fide, sed assensus datus a fidelibus huic propositioni: Clemens XI. est verus Petri successor, innititur propositioni Ecclesiae dicentis illum esse talem. ergo assensus iste, utpote in materia spectante ad fidem, est elicitus immediate a fide.

Si respondeas propositionem istam: Clemens XI. est summus Pontifex, esse materiam incapacem diffinitionis fidei, quia neque in Scriptura Sacra, neque in traditione Ecclesiae habetur, & alias Ecclesia non potest diffinire de fide, nisi quod in alterutro loco continetur.

**3.** Contra, a temporibus Apostolorum habetur tanquam certum, & in Ecclesia practicatum, illum esse verum successorem Petri, quem Ecclesia elegerit, & ut talem communiter acceptaverit. ergo si Ecclesia elegit, & communiter acceptavit Clementem XI. ut verum successorem Petri, iam habetur ex traditione Ecclesiae Clementem XI. esse legitimum Petri successorem, & verum Vicarium Christi. Ostenditur hoc dupliciter: Primo, quando Papa definit aliquid, non solum est de fide illud, quod definit, sed insuper est de fide, quod hic & nunc bene definit. Id autem habetur ex sola praxi Ecclesiae, sic intelligentis illud, quod Christus dixit Petro, ac proinde legitimis omnibus illius successoribus: *Ergo rogavi pro te Petre, ut non deficiat fides tua*, Lucae 22. v. 32. Cum ergo ab eadem praxi Ecclesiae habeatur, quod ille sit verus successor Petri, quem ut talem Ecclesia pacifice recipit, sequitur quod sit immediate de fide, hunc hominem rite electum, & a tota Ecclesia pacifice acceptatum, esse verum, & legitimum Papam. Secundo, sicut electio talis personae in Papam potest pati defectum vel ex parte personae electae, vel ex parte Electorum; ita distinctiones talis Pontificis in particulari possunt pati defectum, vel ex parte definitionis, si non habeat requisita, vel ex parte rei definitae, si non sit in materia fidei, & nihilominus credendum est immediate de fide, quod talis definitio in particulari sit recta, & optima, eo quia praxis Ecclesiae docet, quod Pontifex quotiescumque definit, recte definit. Pariter ergo erit immediate de fide credendum Clementem XI. esse verum, ac legitimum Petri successorem, quia antiqua Ecclesiae traditio docet illum esse verum Papam, quem Ecclesia pacifice ut talem acceptat. Nusquam enim sineret Deus, quod ab Ecclesia pacifice acceptaretur in regulam animatam fidei ille, qui non fuisset canonice electus: vel si huiusmodi pacificam acceptationem permisit, supplebit quoscumque defectus in illius electione commissos.  

**4.** Probatur secundo Si Clemens XI. definiret aliquid de fide, illud esset infallibiliter de fide credendum. Ergo est infallibiliter de fide tenendum, Clementem XI. esse verum Petri successorem. Antecedens est certum, & constat ex dictis in superioribus. Consequentia probatur: Ideo esset infallibiliter de fide credendum quidquid Clemens XI. in materia fidei definiret, quia Christus promisit veris successoribus Petri infallibilitatem in definiendis rebus fidei. Sed non potest esse infallibiliter de fide talem definitionem provenire a vero successore Petri, nisi sit infallibiliter de fide, quod talis sit verus successor Petri. Ergo eo statim quod crederetur infallibiliter de fide, quidquid Clemens XI. definiret in materia fidei, iam crederetur infallibiliter de fide ipsum esse verum successorem Petri. Minor probatur: Intantum infallibiliter creditur definitioni, quia infallibiliter creditur, talem definitionem provenire a vero successore Petri. Ergo si *propter quod unumquodque tale & illud magis*, a fortiori infallibiliter creditur, quod talis Pontifex, a quo provenit definitio, sit verus Petri successor. 

Si respondeas, quod infallibilitas definitionis non innititur infallibilitati definientis tanquam rationi formali, sed solum tanquam conditioni, & organo, per quod Deus loquitur. Quare cum non requiratur tanta infallibilitas in instrumento, quanta requiritur in ratione formali, cui effectus assimilatur, satis erit ad infallibilitatem definitionis Pontificiae, quod sit infallibile hunc hominem definientem esse Summum Pontificem, sed non requiritur, quod sit immediate de fide.

**5.** Contra: licet infallibilitas diffinitionis tantum ad rationem formalem reducatur solum ad primam veritatem revelantem, & ad verum successorem Petri reducatur tanquam ad conditionem sine qua non; nihilominus est talis connexio inter hanc rationem formalem, & conditionem praefatam, in ordine ad dandam infallibilitatem Pontificiae diffinitioni, quod non potest esse immediate de fide diffinitio Pontificis, nisi sit immediate de fide, quod talis diffiniens sit verus successor Petri. Explicatur hoc: v. g. Titius hic & nunc assentit immediate per fidem alicui propositioni diffinitae a Pontifice, quia Deus eam illi revelat per verum successorem Petri. ergo necessum est, quod immediate per fidem assentiat, quod Deus illi loquitur per successorem Petri. sed si non assentiat per fidem Clementem XI. esse verum successorem Petri, non potest immediate per fidem assentire huic propositioni: *Deus mihi loquitur per successorem Petri*, haec enim propositio continet haec duo: *veritas prima loquitur*. alterum, & *loquitur per successorem Petri*. ergo ut assentiat immediate per fidem toti illi propositioni, necessarium est, quod immediate per fidem assentiat utrique propositioni, adeoque quod Clemens XI. sit verus Petri successor.

### § III. *Solvuntur obiectiones.*

**6.** Objicitur primo, in Ecclesia aeque necessaria est certitudo Sacramentorum, ac sit necessaria certitudo Capitis visibilis. sed ad certitudinem Sacramentorum sufficit, quod de fide credamus veritatem illorum in communi, absque eo quod credamus illorum certitudinem in particulari. ergo a pari ad certitudinem Capitis visibilis satis erit credere de fide, omnem hominem rite electum esse verum successorem Petri, etiamsi de fide non credatur, hunc hominem in particulari fuisse rite electum, & esse verum successorem Petri. ergo non est immediate de fide Pontificem, nunc Romae regnantem, esse verum successorem Petri. Minor est certa. licet enim sit de fide, quod omnis rite baptizatus sit liber a peccato originali, tamen non est de fide, quod talis in particulari sit rite baptizatus: licet sit de fide, quod in omni hostia rite consecrata sit physice, & realiter corpus Christi; tamen non est de fide, quod talis hostia in particulari sit rite consecrata, adeoque quod contineat in se physice corpus Christi.

Respondetur negando Majorem. diversa enim est certitudo, quam debet habere Ecclesia de Sacramentis, a certitudine, quam debet habere de suo Capite visibili. circa Sacramenta Ecclesia debet credere de fide, Sacramenta fuisse a Christo Domino instituta ad nostram salutem consequendam: item quod Ministri Ecclesiae habeant potestatem illa conficiendi, ac ministrandi; at quod talis, vel talis Minister in particulari verum confecerit, aut validum ministraverit Sacramentum, hoc non tenetur credere de fide. verissimum est, quod Minister Ecclesiae, quotiescumque utitur debita materia, & debita forma cum debita intentione, validum conficit, vel confert Sacramentum; sed quod talis Minister, etiamsi praescripta materia, praescriptaque forma sit usus, verum Sacramentum confecerit, non est certum, quia potuit deficere in intentione: propterea licet teneamur credere de fide, quod in omni hostia rite consecrata sit verum Corpus Christi, non tamen tenemur credere de fide, quod in tali hostia determinata sit verum Corpus Christi, quia potest esse, quod Sacerdos non habuerit intentionem consecrandi illam: etiam tenemur credere de fide, quod per Sacramentum poenitentiae remittantur peccata, adeout qui absolutus est a peccatis in terra a debito Ministro, absolutus sit ab eisdem etiam in caelo; sed quod talis sit absolutus a peccatis, non est certum certitudine fidei, quia Minister potuit deficere in intentione, quae, utpote actus internus, non potest fidelibus certo innotescere, adeoque non tenentur credere de fide talem determinatum Ministrum verum ministrasse Sacramentum; satis est, quod credant de fide Redemptorem animarum vera, & efficacia Sacramenta instituisse in salutem earumdem. caeterum de certitudine Papae est ratio diversa, quoniam fideles non solum tenentur credere in communi diffinitiones dimanatas a Papa rite electo, & communiter acceptato, esse de fide; sed tenentur credere immediate de fide diffinitiones provenientes ab hoc Pontifice in particulari, cui Ecclesia se subiicit tanquam vero Christi Vicario, esse de fide tenendas, quibus immediatam fidem non est possibile quod exhibeat, nisi etiam immediate de fide credat hunc Papam in particulari esse verum successorem Petri: etenim si credit tali diffinitioni propter hunc Papam diffinientem, oportet quod credat hunc Papam diffinientem habere potestatem diffiniendi res fidei, quam potestatem nequit habere, nisi sit verus successor Petri. itaque fideli non sufficit credere in communi hominem rite electum in Papam, & ab Ecclesia pacifice acceptatum, esse animatum fidei regulam, verum successorem Petri, & Christi Vicarium; sed insuper debet de fide credere, quod iste Clemens XI. cui nunc Ecclesia se subiicit tanquam vero Capiti visibili, sit rite electus, & verus Petri successor, quia Christus soli Petro, illiusque legitimis successoribus concessit infallibilitatem in suis diffinitionibus.

**7.** Obiicitur secundo non minus sunt tenendae de fide diffinitiones factae in materia fidei a Concilio generali, quam diffinitiones in eadem materia factae a Pontifice Romano. sed ut illae credantur de fide, non est necessarium credere de fide Episcopos in eo congregatos esse veros Episcopos. ergo neque erit necessarium credere de fide hunc Romanum Pontificem esse verum successorem Petri ut illius diffinitiones de fide credantur. probatur consequentia. Christus, qui concessit Romano Pontifici authoritatem diffiniendi res fidei, eandem authoritatem largitus est Episcopis in Concilio generali congregatis, qui veri sunt Episcopi, verique successores Apostolorum. ergo si diffinitiones istorum tenemus credere de fide, absque eo quod credamus de fide illos esse veros Episcopos, verosque successores Apostolorum, similiter poterimus credere de fide diffinitiones talis determinati Pontificis Romani, absque eo quod de fide credamus, illum esse verum Papam, verum Petri successorem.

Respondetur, datis praemissis, negando consequentiam. alia enim ratione creduntur diffinitiones in materia fidei a tali determinato Pontifice factae, & alia ratione creduntur diffinitiones in eadem materia factae a Concilio generali; illae creduntur de fide, quia factae in Concilio, authoritate Supremi Pontificis congregato, ab ipsoque confirmatae, non quia factae a talibus vel talibus Episcopis. ideo non est cur de fide credere Episcopos in eomet congregatos esse veros Episcopos; illae creduntur, quia factae a summo Pontifice, cui soli Christus concessit infallibilitatem in rebus fidei diffiniendis, & a quo hujusmodi infallibilitas in Concilium derivatur. & ideo opus est credere de fide talem Pontificem esse verum successorem Petri. neque unquam Christus contulit Concilio, hoc est, Episcopis in eo congregatis, eam potestatem, seu infallibilitatem circa res fidei, quam dedit Supremo Pontifici: non enim dixit: *rogavi pro vobis, ut non deficiat fides vestra*, sed dixit: *rogavi pro te, ut non deficiat fides tua*. Est quidem in Concilio hujusmodi infallibilitas, sed connotative ad Summum Pontificem, ut latius dicetur *in sequenti appendice tertia*. illi, quod subditur in probatione, Episcopos esse successores Apostolorum dicitur esse verum, loquendo de successione in potestate ordinaria, non in potestate extraordinaria; etenim Apostoli, ut Legati immediati Christi, duplicem habebant potestatem, extraordinariam unam, ordinariam alteram, hanc ordinariam habent omnes Episcopi illorum successores, qua mediante possunt isti facere, quidquid faciebant illi. extraordinariam autem, quam habebant Apostoli ad determinandas res fidei, non derivat ad Episcopos successores, sed cessavit in illis. at potestas diffiniendi res fidei, quia in Petro erat ordinaria, derivat ad omnes illius legitimos successores, quibus, sicut & Petro, fuit a Christo concessa; unde oportet credere, hunc esse verum successorem Petri, ut illius diffinitionibus credatur.

**8.** Objicitur tertio. non constat de fide, quod Electores Clementis XI. fuerint legitimi; neque quod in electione illius servaverint cuncta de jure servanda in electione summi Pontificis, hoc solum illi constat ex fide promulgantium electionem. ergo cum non certificetur Ecclesia certitudine fidei de valida electione, neque tenetur credere de fide, Clementem XI. esse legitimum successorem Petri.

Respondetur distinguendo antecedens, non constat de fide, quod Electores &c. ante pacificam acceptationem Ecclesiae talis hominis in verum Pontificem, transeat antecedens. post pacificam Ecclesiae acceptationem, nego antecedens, & consequentiam. ante acceptationem ergo Ecclesiae nequit de fide constare hunc hominem esse rite electum, quia acceptatio pacifica hujus hominis electi in successorem Petri est aequivalenter, vel virtualiter diffinitio, quod iste sit Papa, & sic per hujusmodi acceptationem, quasi per diffinitionem declaratur, quod iste, qui pacifice ab Ecclesia acceptatur in Papam, sit verus successor Petri; & tunc theologice infertur, quod in ejus electione fuerint servata quaecumque sunt de jure servanda.

**9.** Infabis antequam aliquid diffiniatur immediate de fide, oportet quod sit de fide saltem mediate, hoc est, quod virtualiter praecontineatur vel in Scriptura, vel in traditione Ecclesiae. Sed ante dictam acceptationem Ecclesiae non est mediate de fide hunc hominem esse Papam; ergo communis illa acceptatio Ecclesiae nequit habere rationem virtualis definitionis.  

Respondetur negando minorem, ex quo enim Cardinales in persona Ecclesiae promulgant hunc hominem ut rite electum, iam talis homo ingreditur ordinem successorum Petri, qui omnes continentur in ea propositione Scripturae: *Tu es Petrus, & super hanc petram aedificabo Ecclesiam meam.* & sic est iam mediate de fide, quod iste Papa, subsequuta postea Ecclesiae acceptatione, declaratur esse immediate de fide, hunc hominem rite electum esse verum Petri successorem. Et huiusmodi propositio de fide legitime provenit a Cardinalibus: quia secundum iura Pontificia congregantur ad rite eligendum, & ad legitime promulgandum electum, & ad proponendum illum toti Ecclesiae, ut acceptet illum, quem ipsi elegerunt, in verum successorem Petri. Cum enim illa actio sit factiva Papae, non possunt ex vi decreti Papae praesentis congregari, & sic congregantur ex vi decretorum praedecessorum Pontificum, sicut in casu schismatis eodem modo congregatur Concilium.  

**10.** Obiicitur quarto, non est de fide, quod hic homo electus in Papam sit rite baptizatus. Ergo neque est de fide, quod sit verus successor Petri. Antecedens est certum. Consequentia probatur primo, solus homo rite baptizatus est subiectum capax Papatus. Ergo si non datur fides de illius baptismo, neque potest dari fides de illius Papatu. Probatur secundo, in isto enthymemate: hic homo est Papa, ergo est rite baptizatus. Consequens est contingens, ergo antecedens non est de fide. Alioquin dabitur antecedens verum, & consequens falsum. Probatur tertio. Quod hic homo electus in Papam sit successor Petri, est conditio sine qua non necessario requisita, ut definitio dimanans ab eo in materia fidei sit de fide tenenda. Sed etiam quod hic homo sit rite baptizatus est conditio sine qua non ut sit Summus Pontifex. Ergo si non est de fide, quod hic homo sit rite baptizatus, neque erit de fide, quod sit Summus Pontifex.  

Respondetur, dato antecedenti, negando consequentiam, etenim licet ad Papatum ex parte subiecti requiratur primo loco, quod sit rite baptizatus: huic tamen non innititur fides, quod sit Papa; creditur quod hic homo sit Papa, quia illi ut tali se subiicit Ecclesia, illumque pacifice ut Papam acceptat, quare non oportet, quod si est de fide hunc hominem rite electum esse Papam, sit quoque de fide hunc eundem hominem esse rite baptizatum. Et sic patet responsio primae probationi consequentis. Secundae probationi respondetur distinguendo antecedens, consequens est contingens ex vi terminorum concedo, ut illatum ex antecedenti de fide, nego. Ista propositio: *hic homo signato Papa est rite baptizatus* ex vi connexionis praedicati cum subiecto est contingens; tamen ut conclusio illata ex hoc antecedenti: *hic homo est Papa*, est necessaria, & theologica. Sit exemplum: haec propositio, *Petrus salvabitur* ex vi terminorum est contingens; verumtamen ut illata ex hoc antecedenti infallibili *Deus praedestinavit Petrum*, est infallibilis. Tertiae probationi respondetur distinguendo maiorem, est conditio sine qua non utcumque, nego majorem : est conditio per se influens ad hoc, ut diffinitio Pontificis sit de fide, concedo majorem, & distinguitur minor, est conditio sine qua non per se influens ad hoc, ut sit de fide, quod hic homo sit Papa, nego minorem. est conditio sine qua non se tenens ex parte subiecti, supra quod cadit Papatus, concedo minorem. & negatur consequentia. fides igitur, quod diffinitio Pontificis sit legitima, innititur illa, quod Deus loquitur per os veri Pontificis, & ita reducitur immediate in Deum loquentem, tanquam in rationem formalem influentem, & in os veri Pontificis tanquam in organum animatum, per quod divina veritas nobis innotescit, & sic opus est credere, & quod Deus loquatur, & quod per verum Pontificem loquatur. fides vero quod hic homo sit verus Papa reducitur in Ecclesiam, quae acceptat illum in Papam, sed non reducitur in hoc, quod sit baptizatus; unde licet esse baptizatum requiratur ex parte subiecti, quia tamen nec principaliter, neque instrumentaliter influit in fidem hujus veritatis: hic homo est Papa, non est necessarium credere immediate de fide, quod hic homo sit baptizatus.

**11.** Objicitur quinto. non est haeresis negare Clementem XI. esse verum Papam. ergo non est de fide, quod Clemens XI. sit verus Papa. valet consequentia, quia haeresis est negatio alicujus veritatis fidei. antecedens probatur. qui negaret Clementem XI. esse verum Papam, is nil aliud de fide negaret, esset solum schismaticus. sed esse schismaticum non est esse haereticum, ergo &c. probatur minor, haeresis opponitur fidei, & schisma opponitur charitati, a qua habetur pax Ecclesiae. ergo &c.

Confirmatur primo. modo non est de fide Clementem X. fuisse verum Papam, ergo neque erat de fide, quod esset verus Papa, quando regnabat. antecedens patet, id enim creditur, quia homines vel verbo, vel scripto sic testantur consequentia probatur. si regnante Clemente X. fuisset de fide illum esse Papam, etiam nunc esset de fide illum fuisse Papam, quod enim semel fuit de fide, semper erit de fide illud fuisse de fide. si ergo nunc non est de fide illum fuisse Papam, neque erat de fide, quod esset Papa, quando regnabat.

Confirmatur secundo. nunc sunt de fide diffinitiones editae in materia fidei a praedecessoribus Pontificibus & tamen nunc non est de fide illos fuisse veros successores Petri. ergo potest esse de fide diffinitio Papae, absque eo quod credatur de fide illum fuisse, vel esse verum successorem Petri.

Confirmatur tertio. Papa eo statim quod est haereticus, invisibili Dei judicio desinit esse Papa. sed non est de fide modernum Pontificem non esse haereticum. ergo neque erit de fide, quod modernus Papa sit legitimus successor Petri.

**12.** Respondetur obiectioni negando antecedens. probationi negatur major, quia negans Clementem XI. quem Ecclesia credit verum Petri successorem, esse verum Papam, recedit directe a fide Ecclesiae, & sic est haereticus, & non solum schismaticus. dicit S. Augustinus in lib. 20. tom. Faust. cap. 3. Schisma est eadem opinantem, atque eodem ritu colentem, quo caeteri, solo Congregationis delectari dissidio; haeresis vero diversa opinatur ab his, quae credit Ecclesia. qui ergo pertinaciter negaret Clementem XI. esse verum Papam, opinaretur quid diversum ab eo, quod credit Ecclesia, proinde esset haereticus, & non solum schismaticus. & licet usque modo non videatur diffinitum, tenendum esse immediate de fide, Papam pro tempore regnantem esse verum Papam; & plures Authores Catholici teneant id non esse immediate de fide, neutrum officit; non primum, quia Martinus V. in damnatione errorum Wiclef in Concilio Constantiensi, in interrogationibus faciendis suspectis in fide ad indaginem, num legitime credant, inter caeteras ponit interrogationem illam: idem utrum credat, quod Papa canonice electus, qui pro tempore fuerit (ejus nomine expresso) sit successor Petri, habens supremam authoritatem in Ecclesia Dei? neque obstat secundum, quia sententiam nostram ut probabiliorem, imo ut tutiorem sustinemus, non tamen adeo certam, ut a nemine negari queat. Verumtamen qui eam negant, perpendant verba mox dictae interrogationis, nec non rationes adductas in probationem ejusdem. & sibi consulant.

**13.** Confirmationi primae respondetur, negando antecedens, quia si erat de fide credendum Clementem X. esse verum Papam, legitimumque Vicarium Christi, quando vivens Ecclesiam Dei gubernabat, cur nunc non erit de fide, quod talis fuerit. sicut etiam quod tales fuerint omnes illius praedecessores? quod si hanc fidem infirmarent historici, qui scriptis suis dicunt Linum, Cletum, Clementem cum reliquis, fuisse Supremos Pontifices, sequeretur quod neque esset de fide Petrum fuisse Summum Pontificem, quia & de ipso Petro scribunt historici, quod de caeteris successoribus suis.

Confirmationi secundae respondetur negando minorem. imo ex diffinitionibus de fide ab ipsis editis infertur, de fide esse dictos Pontifices fuisse veros Petri successores.

Confirmationi tertiae respondetur, negando antecedens. Papa enim quantumvis sit haereticus, semper habendus est ut verus Papa, usquequo Ecclesia declaret illum esse haereticum, & ut talem illum deponat. nam sicuti Deus non confert Papatum nisi illi, quem Ecclesia eligit, ita non aufert Papatum nisi ab eo, quem Ecclesia declarat haereticum. de hoc tamen apertius differetur in quaest. sequ. §. 2. num. 11. & quamvis non sit formaliter de fide modernum Pontificem non esse haereticum, videtur tamen virtualiter non esse talem ex eo, quod creditur de fide esse verum Papam.

**14.** Objicitur tertio, ut diffinitiones factae a Pontifice in materia fidei credantur de fide, non est necessarium credere de fide, quod Pontifex, a quo proveniunt, sit verus Papa. ergo stat, quod diffinitio sit de fide, & non sit de fide, quod talis Pontifex sit Papa. antecedens probatur. ut diffinitiones Papae in materia fidei credantur fide supernaturali, sufficit indubitate credere, hunc hominem esse Papam. sicut verbi gratia Titius, qui nunquam vidit Viennam, indubitate credit dari Viennam, & tamen non credit fide divina dari Viennam, de ea enim habet solum evidentiam moralem, fundatam in tot hominium fide dignis, asserentibus dari Viennam. ergo &c. probatur antecedens, fides, qua quis credit hunc hominem in particulari esse verum successorem Petri, non influit in fidem, qua credit illius diffinitiones in materia fidei esse infallibiles veritates fidei, quoniam ad hujusmodi fidem solum influit veritas prima in Scripturis Sanctis revelata; non enim Deus nunc loquitur per os Pontificis diffinientis, ut loquebatur olim per os Prophetarum. ergo &c.

Respondetur negando antecedens, probationi negatur iterum antecedens, cujus probationi dicitur, quod in fidem, qua credimus diffinitiones Pontificias, authoritas pontificia non influit per modum rationis formalis ad credendum; authoritas pontificia influit solum per modum conditionis sine qua non applicantis rationem formalem ad credendum, eo quod Pontifex diffiniendo licet solum declaret esse de fide, & consequenter credendum illud, quod diffinit, quia Deus revelavit illud; nihilominus opus est credere de fide, quod talis declaratio procedat ab habente authoritatem declarandi res de fide, unde si per certitudinem metaphysicam non habeatur, quod ille, qui declarat, vere habeat authoritatem declarandi, nusquam poterimus credere certitudine metaphysica, quod sit legitima talis declaratio. Quando ergo credimus diffinitionem pontificiam, credimus de fide duo; unum, illud quod proponitur in tali diffinitione, & illud credimus, quia Deus revelavit; alterum, quod talis diffinitio sit legitima, & hoc credimus eadem fide, qua credimus hunc diffinientem Pontificem vere habere authoritatem ad diffiniendum. hinc esto fides, qua credimus hunc diffinientem esse verum Papam, respectu rei diffinitae solum se habeat ut conditio, tamen ut credamus diffinitionem esse legitimam, non se habet ut conditio, sed est ipsissima fides, non enim aliter credimus diffinitionem esse legitimam, nisi quia credimus, quod a legitimo Pontifice proveniat. Neque ut credatur de fide hunc numero Pontificem Romanum esse verum Papam, attendendum est, quod diffiniat aliquid de fide; credendum est de fide esse verum Papam etiam antequam quidquam diffiniat, quia communis acceptatio totius Ecclesiae est declaratio, vel aequivalens diffinitio, quod hic numero electus in Papam sit verus Petri successor, quare sive aliquid diffiniat, sive non, dummodo communiter a tota Ecclesia acceptetur, erit tenendum de fide, quod sit legitimus Petri successor.