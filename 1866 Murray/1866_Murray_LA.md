## § 2. DE VERO PONTIFICE STATUENDO.

93.\ Inter scholasticos olim disputatum fuit, an de fide divina sit hunc numero Pontificem, ut talem ab universa Ecclesia agnitum, esse revera successorem B. Petri ; aliis affirmantibus, aliis negantibus : D. 1, n. 43. Videatur **SUAREZ**, de Fide, D. 5, S. 8, n. 12 ; D. 10, S. 5. Quicquid de ista quæstione dicatur, fere omnes tenent theologi id ad minus certum esse. Etsi enim **BANNES** (quibusdam fabulis, suo ævo non satis disjectis et explosis, aliquantulum plane captus) concedere videretur casum absolute possibilem esse, in quo Pontifex ab Ecclesia agnitus non esset verus Papa, dicit tamen (pag. 63) quod "valde temerarium esset et scandalosum, si postquam Ecclesia acceptavit aliquem ut summum Pontificem, negaret aliquis illum esse summum Pontificem verum, nisi ostenderet illum non esse baptizatum, aut non esse virum . . . Neque judicandus est moralis casus, quod aliquis ascendat ad culmen Pontificatus, absque hoc quod sit baptizatus, eo vel maxime quod ad divinam providentiam spectare creditur, ut non permittat hominem nonbaptizatum ascendere ad sacerdotium, et multo minus ad summum Pontificatum." Eodem forsan modo intelligendi sunt quidam veteres auctores, quos citat **SUAREZ**, D. 10, S. 5, n. 2.

94.\ Certum omnino est Ecclesiam definiendo vel (quod idem est) aperte agnoscendo hunc, v. g., **PIUM IX.**, esse vere Papam, infallibilem esse. Argumentum quod profert **LUGO** (D. 1, n. 327) ad probandum propositionem esse de fide, quæ affirmat hunc hominem esse verum Pontificem, probat saltem eam esse infallibiliter veram. "Ex Dei revelatione constat Ecclesiam non posse decipi in credendo universaliter aliquo errore, cum sit 'Columna et firmamentum veritatis' (1 Tim. ii.) : in qua Ecclesiæ universalis infallibilitate non minus contineri videtur quod non possit Ecclesia errare in agnoscenda vera regula visibili suæ fidei, quam in rebus aliis credendis per fidem : plus enim Ecclesiæ noceret error circa ipsam regulam veritatis et fidei, quam circa alia objecta particularia, cum esset error in ipso fidei fundamento. Cum ergo regula visibilis, quam Ecclesia in sua fide sequitur, et sequi omnino debet, sit ejus visibile caput, nempe summus Pontifex, cujus doctrinam et definitiones amplecti debet, non potest Ecclesia decipi acceptando pro Pontifice et regula fidei, eum qui vere non esset Pontifex nec fidei regula, sed pseudopapa et homo privatus." Huic argumento, quod satis solidum esse videtur, duas adjungit confirmationes haud ita solidas.

95.\ Contra hæc si *objiciatur* I. falsum esse id quod in principio argumenti affirmatur, nempe, universam Ecclesiam non posse aliquem errorem credere : potest enim, et de facto sæpius credidit.

96.\ *Resp.* *Distinguo* : Possunt omnes et singuli fideles errorem aliquem credere in rebus ad religionem nullomodo pertinentibus, in historia, geographia, astronomia, &c. : *Concedo* : In rebus ad religionem pertinentibus : *Subdistinguo* : Possunt credere errores ut conjecturas vel meras opiniones liberas : *Transeat* : Ut veritates certas et obligatorie, ex auctoritate Ecclesiæ definientis, credendas : *Nego*. Vid. supra, n. 60, et D. 11, n. 29. Quæ in istis locis tradidimus et breviter probavimus, omnino consona sunt doctrinæ theologorum et antiquorum et recentiorum. "Ecclesia non potest errare in rebus fidei . . . tenendo aliquid de fide, quod non est, aut tenendo aliquid non esse de fide, quod revera est." **BANNES**, l. c. D. 3, Concl. 2, p. 130. Quod dicit hic **BAN.** de iis quæ fidem immediate spectant eadem ratione dicendum est de iis quæ eam nonnisi mediate spectant. "Ostendit **MELCHIOR CANUS**, C. 4 de locis, c. 4 [Concl. 2], eam etiam vim prædictarum promissionum esse, ut nequeat Ecclesia tota persuadere sibi sententiam aliquam erroneam, etiam in materia quæ non pertineat ad fidem [quasi, nempe, pertineret ad fidem]. Nam hoc quidem pati alienum esset ab illo Spiritu veritatis, quo semper Ecclesia regitur." **VALENTIA**, Q. 1, D. 7, § 16, p. 190. "Non minus repugnat Ecclesiam fallere vel falli, dum aliquid credendum proponit omnibus fidelibus cum intentione eos obligandi, quam fallere vel falli Prophetam aut Evangelistam, qui Spiritu Sancto afflatus scribit." **GONZALEZ**, de infallibilitate R. Pontificis, S. 1, § 2, n. 7, apud **MUZZARELLI**, Œuvres Choisies, vol. 2, p. 396 (edit. Bruxell. 1846). Ita et **TANNER**, D. 1, Q. 4, n. 292; **BAILLY**, P. 1, C. 19, S. 1, vol. 2, pag. 42. Vid. et **BOUIX** de Curia Romana, p. 400; **BOUVIER**, p. 389; **TOURNELY**, vol. 2, p. 535.

97.\ Si *objiciatur* II. Deum, in casu pseudopapæ pro papa vero habiti, sicut et in quocunque casu, Ecclesiæ suæ provisurum esse infallibiliter.

98.\ *Resp.* Deus semper providet Ecclesiæ, sed per medium illud quod ipse perenne et inconcussum ad id constituit. Undenam vero habet Ecclesia indefectibilitatem suam omnimodam et perpetuam (D. 4, n. 6)? Ex eo quod petræ, i. e. Petro et successoribus ejus, inædificatur (D. 6, n. 136, &c.). Nunquam ergo super aliam crepidinem ædificabitur.

99.\ Si *urgeatur*, in casu Papæ dubii vel nullius, Deum extraordinario modo providere Ecclesiæ.

100.\ *Resp.* In casu pseudopapæ ab omnibus pro Papa vero et indubitato habito, adesset error positivus Ecclesiæ universalis, credentis tanquam obligatorie et palam profitentis, ut veritatem sacram, quod omnino falsum esset: imo adesset definitio Ecclesiæ hunc esse Papam verum; ista enim universalis agnitio esset revera definitio ejusmodi. In casu vero Papæ dubii vel nullius, vi termini nulla esset definitio talis, nullus error universalis, sed dubium purum vel ignorantia. *Sola* in hoc casu provisio a Deo facienda in eo esset, ut debito tempore eligeretur Papa certus. D. 6, n. 295; D. 16, n. 38. His alia adjici possent capita discrepantiæ.