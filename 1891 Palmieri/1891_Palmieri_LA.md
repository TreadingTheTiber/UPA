## §. XL.

*Hactenus asserta infallibilitas Magisterii et Ecclesiae ad alia se porrigit, quam meras veritates revelatas.*

**I.** Scilicet non paucae sunt veritates, quae revelatae quidem non sunt, connexionem tamen specialem habent cum veritatibus revelatis. Connexio in eo est, quod earum veritatum licet non revelatarum certitudine deficiente, sive admisso seu permisso errore iisdem adverso, vel subiectiva fides fidelium circa aliqua dogmata consistere non possit, deficiente veluti aliqua conditione, vel fidei obiectivae integritas penes fideles animarumque salus plus minus periclitetur; unde oportet certo sciri quid his in rebus tenendum sit. Spectant ad priores ea quae dicuntur facta dogmatica. Ad aliam classem spectant *a)* alia rursus in facto posita, nimirum *textus* qui dicuntur *dogmatici*; textus nempe humanae quidem originis, at quoad doctrinam, quam continent, conformes vel difformes doctrinae revelatae. Veritas in his necessaria scitu haec est, utrum hi textus sint necne conformes veritati, utrum necne haeresim aut errorem contineant. Spectant *b)* ad hanc classem plures veritates sive speculativae sive practicae adversae iis propositionibus falsis ex quibus periculum fidei vel animarum salutis consequi potest.

Quod ut clarius intelligatur, distinguendum est inter id cuius *certitudo* nobis necessaria est ut aliquid aliud sit *certum*, et id cuius veritas necessaria est, ut aliquid aliud sit *verum*. Id enim cuius certitudo (utique subiectiva) nobis necessaria est, potest esse aliquid prorsus extrinsecum rei verae, quae a veritate illius sit independens: ita certitudo immaculati conceptus B. V. requirit certitudinem de auctoritate illius qui eum definivit; haec tamen veritas extrinseca est veritati immaculati conceptus, nec necessaria ut hic sit verus. Id autem cuius veritas necessaria est ut aliud sit verum, quod idcirco huiusmodi est ut si ipsum sit falsum, et aliud quoque falsum sit oporteat, est ita intrinsece nexum cum veritate huius alterius, ut sit elementum quoddam adaequatae veritatis eius contineaturque comprehensione eius veritatis. Ita elementum veritatis de animi immortalitate est eiusdem spiritualitas. Quare intellectus qui rem comprehendit, cum unam veritatem affirmat, intendit quoque affirmare implicite quidquid cum ea veritate est necessario nexum *connexione veritatis*: secus enim contradictio quaedam in affirmatione haberetur. Contingit quidem frequenter, ut cum aliquid affimant homines, non intendant, imo positive nolint affirmare id quod tamen cum eo quod affirmant est intrinsece nexum; sed id ex eo oritur quod homines non comprehendant res atque errori sint obnoxii: intendunt nihilominus affirmare quidquid censent esse cum re affirmata connexum intrinsece. Cum ergo Deus omnia comprehendat, si quid affirmat, eo ipso implicite affirmat quidquid cum eo intrinsece nexum est connexione veritatis. Attamen non exinde sequitur, has omnes veritates esse revelatas. Etenim veritas revelata ea dicitur, quae sit terminus talis divinae locutionis, ut ad eam tenendam non opus sit, tanquam motivo, nisi auctoritate Dei loquentis. In ea comprehenduntur etiam omnia quae sola analysi in revelata reperiuntur, nam ea sunt veluti partes aut elementa veritatis revelatae, eademque nobis a Deo loquente manifestantur. Eae autem veritates, quae ope alterius veritatis ex revelata, deductione plus minus proxima, colliguntur, licet implicite affirmentur a Deo, supposito veritatum necessario nexu, non tamen a Deo sunt revelatae; quia non manifestantur nobis a Deo loquente: nam ut eas teneamus non sufficit auctoritas Dei, sed requiritur etiam principium aliquod rationis, quae in ratiocinio instituendo falli tandem potest. Sunt ergo revelatae quaedam veritates, quaedam sunt nexae cum revelatis, non revelatae. Iam vero si veritates illae deductae negentur, periclitari potest fides; nam admisso opposito errore, potest ope ratiocinii ex eo deveniri ad negandum id quod est de fide. Et si veritates eae spectent ad mores, potest, iis negatis, periclitari pietas et salus animarum propter eandem rationem. Sicut ergo errores iis veritatibus adversi detrimentum afferre possunt fidei et saluti animarum, ita propugnatio earum veritatum utilis et necessaria esse potest, ut fides integra servetur animarumque salus sit in tuto.

Quemadmodum veritates nexae cum revelatis sunt eae quae ex his colliguntur ope alterius veritatis non revelatae: ita esse possunt et aliae quae a Deo revelante supponantur, licet non revelentur; quibus negatis nec certitudo circa veritates revelatas possit consistere. Cum enim ordo revelationis supponat ordinem rationalem nec omnes veritates huius ordinis Deus revelaverit, nihil impedit quominus aliquas Deus supposuerit, implicite quidem affirmans, sed non manifestans. Huiusmodi autem veritates ad priorem classem spectarent.

Ceterum advertendum est quod ut defendamus id quod proponimus in Thesi, opus non est ut definiamus determinate quaenam sint hae veritates nexae cum revelatis; sed probata possibilitate earum, quod iam praestitimus, satis est nobis hypothetice loqui: si nempe sunt huiusmodi veritates et errores proinde iis oppositi; circa haec exerceri potest auctoritas infallibilis Ecclesiae. Refellendi sunt enim adversarii Ecclesiae, qui contra eius auctoritatem excipiunt dicentes, plura, quae ab ea definiuntur, non esse revelata sed rationalia vel philosophica; ideoque extra ambitum auctoritatis Ecclesiae: satis est autem ad hos refellendos statuere, quod etsi hae veritates non sint revelatae, tamen auctoritas infallibilis magisterii Ecclesiae ad eas se porrigit. Hic est enim Ecclesiae sensus, quod nempe ipsa ius habeat auctoritate sui magisterii uti tum circa veritates revelatas tum etiam circa alias. Qui quidem sensus ex his liquet. Primo enim Ecclesia proscribendo propositiones falsas, non eas tantum proscripsit, quae censura haeresis dignae sunt; sed quae erroneae, falsae, perniciosae, scandalosae, temerariae, piarum aurium offensivae etc. sunt. Deinde id evidentius declaravit Romana Sedes, scilicet Pius IX. in Brevi *Gravissimas inter* 11. Decemb. 1862. et alio *Tuas libenter* 21 Dec. 1863. Cf. Enchiridion Denzinger edit, 4ª pag. 436. et 463.

Circa haec igitur contendimus versari infallibilitatem Ecclesiae. Quaestio excitata est a Iansenianis quoad facta dogmatica, occasione damnationis libri Iansenii, cui titulus *Augustinus*. Textus dogmatici speciali ratione nectuntur cum doctrina revelata, nam vel continent ipsam, vel continent oppositam ipsi doctrinam. Cum impossibile sit aliquem librum doctrinalem non continere aliquam doctrinam, quae vel vera vel falsa sit oportet; quemadmodum fieri nequit ut humano more loquaris, quin aliquid dicas: haec duo, doctrina quaedam quae est obiectum libri quaeque per se spectat ad ius et expressio eius per librum quae est ipsum factum, inseparabilia sunt unumque re constituunt, scilicet expressionem doctrinae per scriptum, sive doctrinam scripto expressam. Si definitur, librum aliquem continere doctrinam veram vel falsam, obiectum directum definitionis, in quod nempe tendit directe intentio definientis, est ipsum factum, obliquum est ius, quod simul cum illo definitur: si enim dicis librum hunc continere haeresim, dicis quoque doctrinam, quae eo continetur, esse haeresim. Definitio huius facti huc redit, ut definiatur sensus libri. Sensus autem duplex distingui debet: sensus in mente auctoris exsistens et sensus quem verba simul constructa et ordinata ex se ipsis exhibent nataque sunt gignere in mente eorum qui illa verba intelligunt. Ille prior dici potest sensus subiectivus, hic obiectivus. Ratio cur distinguere oporteat, est quia fieri potest ut aliud quis dicat quam quod mente versat et vult significare, atque de actibus mere internis Ecclesia nequit iudicare. Sensus autem obiectivus merito dicitur intentus ab Auctore; quia iure praesumitur, ipsum voluisse dicere quod dicit. Praeterea significatur ea formula, quod sensus, qui libro tribuitur, non est confictus et ab extrinseco veluti illatus, sed vere exsurgit ex toto contextu scriptionis ab Auctore profectae. Porro definitio Ecclesiae non nisi super hunc sensum cadit. Neque cum liber definitur haereticus, definitur eo ipso quod auctor fuerit formaliter haereticus: potuit enim imprudenter errare.

**II.** His positis, ut demonstrationem ingrediamur, praestituere oportet, Ecclesiam non esse tantum *testem* veritatis, sed *magistram et iudicem*. Scilicet Ecclesia instituta est ut homines in salutem deducat: deducit autem primo docendo, tradendo nempe salutarem doctrinam et errores saluti infestos removendo. Finis ergo Ecclesiae postulat ut ipsa sit magistra veritatis omnis salutaris et per eam cavere possint homines errores omnes, qui salutis consecutionem impedire possent. Unde Ecclesiae magisterio promissus est Spiritus veritatis, qui ducet illud in omnem veritatem, omnem nempe necessariam saluti hominum. Prout ergo Ecclesia veritatem docet erroresque proscribit idque exsequitur auctoritate coactiva, est *magistra veritatis*. Et quia necesse fuit ut eadem auctoritate controversiae circa doctrinam finirentur, quatenus id praestat Ecclesia, dicitur esse *iudex doctrinae*. Prout vero docens vel iudicans refert eam veritatem, quam a Deo revelante accepit, dicitur esse *testis veritatis*; exsequitur enim munus testantis. Haec nequeunt ab ullo negari. Quaestio est autem an eatenus pateat munus *magistri*, quatenus patet munus *testis*: munus vero testis intelligitur munus authentice testandi factum revelationis alicuius veritatis: veritas autem revelata intelligitur ea, quam superius definivimus. Huc redit omnis nostra controversia cum adversariis, qui volunt Ecclesiam illud solum docere posse, quod Deus revelavit. Probamus ergo 1° auctoritatem magisterii Ecclesiae se porrigere ad alias veritates, ad eas nempe quarum iam notionem dedimus: 2° in his quoque docendis, sicut et in proscribendis erroribus oppositis, infallibile esse Ecclesiae magisterium.

Sane quoad 1m Magisterium Ecclesiae eo spectat ut per veram doctrinam dirigat fideles in salutem: oportet ergo ut illud omne docere possit, quod scitu necessarium vel utile est ad salutem omnesque eos possit removere errores, qui impedimento esse possent consecutioni salutis. Item Ecclesiae commissum est depositum revelationis integre et inviolate custodiendum: munus proinde Ecclesiae incumbit sollicite curandi, ut Christianorum fides pura sit et intemerata, ut veritas immunis ab omni commixtione erroris conservetur et deceptionis periculum removeatur. Officium proinde incumbit Ecclesiae curandi, ne credendum aut tenendum proponatur, quod veram notitiam fidei labefactare posset. Atqui plures sunt veritates praeter revelatas, quas necesse est vel utile scire: plures sunt errores, etsi non directe oppositi veritatibus revelatis, quos tanquam tales cognoscere rursus necesse est vel utile, ut fides integra et illibata in fidelium mentibus conservetur, ut periculum verae amittendae fidei caveatur atque ita viam salutis tuto arripere valeant fideles; ergo. Maior est evidens: minor patet ex iam dictis: fac enim dubios fideles exsistere circa ea facta, quae diximus dogmatica, aut illa negare, concilium puta vaticanum non fuisse legitimum; neque fides eorum circa definita ab eo perseverare poterit: fac eos putare librum aliquem haereticum continere doctrinam catholicam, cum plurimi praesertim idonei non sint ad diiudicandum inter verum et falsum, decepti facillime amplectentur doctrinam haereticam: fac eos tenere doctrinas oppositas deductionibus ex veritatibus revelatis, eo tandem adduci poterunt ut ipsas veritates revelatas negent. Ita vero et puritas fidei violatur et impeditur via salutis, a qua error praesertim in re morali abducat necesse est. Porro his occurri non potest nisi magisterio: ius autem et officium docendi habet Ecclesia, quae instituta est magistra omnium in iis quae ad salutem spectant, cuique soli concreditum est depositum revelationis. Ergo.

Idem confirmatur praxi et doctrina Ecclesiae quae, praeter haereses, proscripsit quoque errores adversos veritatibus, quas fides supponit, vel quae ex fide et ratione deducuntur: cf. articulos Nicolai de Ultricuria damnatos a S. Sede an. 1348. (Denzinger p. 183.), articulos Wiclephi et Hus damnatos in Concilio Constantiensi et tot propositiones a sequentibus Pontificibus damnatas. Speciatim quoad textus dogmaticos, Concilium V. coactum est pro proscribendis tribus capitulis: quoad facta dogmatica, Martinus V. in Bulla *Inter cunctas*, praecipit interrogari suspectos « utrum credant quod Papa canonice electus, qui pro tempore fuerit, eius nomine proprio expresso, sit successor b. Petri, habens supremam auctoritatem in Ecclesia Dei ». Non solum ergo definitur, credendum generalim hoc verum, nempe quod canonice electus in Romanam Sedem sit successor Petri; sed quod haec persona (id enim sibi volunt ea verba: *eius nomine proprio expresso*), puta hic homo, qui dicitur Leo XIII., est successor Petri, habens auctoritatem in Ecclesia: hoc porro est factum dogmaticum. Ecclesia ergo censet auctoritatem sibi competere proponendi huiusmodi vera et exigendi in ea fidem a subditis.

**III.** Dicimus 2° magisterium Ecclesiae quoad has quoque veritates esse infallibile. Etenim id requiritur illa eadem ratione, qua requiritur in his auctoritas Ecclesiae, quae facere non posset satis suo fini, si fallibilis esset. Hoc enim posito nec ipsa obligare valeret fideles ad credendum quod proponit, nec certo constaret verum esse quod ipsa docet; ideoque finis huius magisterii non obtineretur. Et sane Ecclesia infallibilis esse debet in custodiendo deposito fidei; est enim columna et firmamentum veritatis: oportet ergo ut infallibilis sit in iis actibus, quibus depositum fidei custoditur; atqui huiusmodi actus non sunt solum definitiones dogmatis revelati haeresisque condemnationes, sed et ii sunt quibus errores proscribuntur, ex quibus damnum fidei oriri potest oppositaeque veritates statuuntur, quibus textuum dogmaticorum sensus determinatur: ergo in his quoque definiendis infallibilis est Ecclesia. Item infallibilitas est dos necessaria magisterii Ecclesiae; eo ergo se porriget quo ex officio sibi imposito se porrigit auctoritas docendi: atqui haec se extendit quoque ad alias veritates; ergo.

Et re quidem vera id semper creditum est in Ecclesia, in qua semper absolute affirmatum et retentum est Ecclesiae magisterium esse infallibile; in qua, licet ea definita sint, quae non erant revelata ut e. g. tria capitula esse haeretica, nihilominus semper postulata est fides ea quae debetur magisterio infallibili. Ecclesia praeterea huiusmodi suis definitionibus assensum mentis interiorem praecipit eumque necessarium esse decrevit et declaravit Clemens XI. (Constit. *Vineam Domini*) et ex conscientia deberi docuit Pius IX. locis superius citatis. Atqui auctoritas fallibilis nequit praecipere assensum mentis suis definitionibus, qui ex conscientia debeatur, sub poena proinde aeternae damnationis: censet ergo Ecclesia se in his quoque infallibilem esse[^1].

Speciatim autem quoad textus dogmaticos possunt Ianseniani refelli argumento ad hominem. Nam et ipsi concedunt Ecclesiam in damnandis propositionibus haereticis e. g. quinque Iansenii, infallibilem esse. Atqui qui id concedit, concedit Ecclesiam falli non posse in determinando sensu propositionis damnatae; nisi enim id verum sit, Ecclesia poterit tanquam haereticam traducere propositionem catholicam et ita haeresim docere cum propositionem proscribit. Atqui propositio aliqua et libri contextus integer non differunt specie, sed tantum materialiter secundum plus et minus: ergo si infallibiliter determinat Ecclesia sensum propositionis, potest et totius libri determinare infallibiliter sensum. Et sane si potest unius propositionis, poterit et alterius et ita porro: ex propositionibus autem exsurgit liber. Aut dicant nobis Ianseniani quanta debeat esse propositionis magnitudo, ultra quam desinit infallibilitas Ecclesiae.

**IV.** Diximus Ecclesiam definire infallibiliter posse veritates eas, quarum notitia certa sit necessaria vel *utilis*. Ratio cur hoc addiderimus est quia si notitia certa eius veritatis utilis est pro conservanda integritate dogmatis aut salute animarum collocanda in tuto, vel si pariter ad eundem finem utile est nosse propositionem aliquam falsam esse et reiiciendam, iam adest connexio eius veritatis cum dogmate, quatenus conducit ad integritatem eius servandam et pariter connexio erroris cum dogmate, quatenus conduceret ad illud labefactandum. Porro Ecclesia ius habens ad finem, ius habet quoque ad media h. e. ad id quod est utile ad finem, ideoque et ad definiendam veritatem cuius notitia utilis est ad finem quem intendere debet.

Ex demonstratis liquet auctoritatem Ecclesiae eiusque infallibilitatem in huiusmodi definitionibus esse veritatem revelatam, quamvis obiectum definitum non sit revelatum. Cuiusmodi sit hic actus fidei dicemus mox in sequentibus.

**COROLLARIUM.** Ergo merito Ecclesia ius sibi vindicat censuris aliis praeter censuram haeresis notandi propositiones, quibus fides et morum honestas quomodocumque impetatur.

[^1]: Cf. Dissertat. 4a Garnerii in Marium Merc. p. 7, *de Subscriptionibus etc.*: ubi bene demonstrat, huc spectasse Ecclesiam, cum non solum errores, sed et personas damnabat exigebatque subscriptionem utrique damnationi, ut in causa haeresis Pelagianae.

**V.** Quaeritur, cuiusmodi sit hic actus fidei, qui praestatur Magisterio haec, quae revelata non sunt, docenti. Non est actus fidei divinae, quae auctoritati Dei revelantis inititur; cum revelatio desit: sed est actus fidei religiosae, quae inititur auctoritati Magisterii infallibilis divinitus instituti. Haec fides debetur; quia Magisterium divinitus institutum et infallibile habet ius exigendi assensum ad ea quae docet.

Porro adverte, quod haec fides religiosa praestita Magisterio docenti tunc quoque habet locum, cum Ecclesia proponit credendas veritates revelatas: credimus enim Ecclesiae docenti quod ea Deus revelaverit; quamvis et hoc idem fide divina amplectamur, ut in Tract. de Fide docent Theologi.

**VI.** Doctrinam Ecclesia proponit per signa sensibilia, quae sunt generatim propositiones ex verbis constantes, quorum significatio iam fixa et nota est ac esse debet, ut quod Ecclesia dicit valeant assequi homines: quod tamen non impedit, quominus Ecclesia nova vocabula composita, cum vis componentium sit cognita, cudere possit atque, si multiplex sit possibilis vocabuli significatio, determinare sensum, quo ab ea accipitur et ab aliis in doctrina fidei accipiendum sit. Porro ex hac necessaria ratione docendi, ut nempe signis Ecclesia uti debeat et quidem verbis cum definit (quamvis enim et aliis signis doctrina proponi possit, quia tamen definitiones Ecclesiae clarae esse debent ita ut quaestiones dirimant, huiusmodi autem signa non sunt nisi verba, opus est ut cum controversiae in ipsa Ecclesia exsistunt, verbis sententia definitiva Ecclesiae proponatur) atque ex fine definitionis, qui est ut veritas manifestetur hominibus errorque profligetur, consequitur necessario, Ecclesiam infallibilem esse in usu formularum quibus doctrinam proponit. Quae infallibilitas in eo est posita, ut verba ab Ecclesia adhibita illud reapse repraesentent quod Ecclesia vult docere, nec fieri possit ut Ecclesia erret in electione et usu huiusmodi signorum; fieri scilicet non possit ut Ecclesia vel contrarium vel diversum extrinsecus per signa dicat ab eo, quod concipit et dicere vult. Sane si id contingere posset, inutilis prorsus esset institutio magisterii Ecclesiae eiusque infallibilitatis; nihil enim homines discernt nec de ulla re certiores fieri possent; cum posita locutione Ecclesiae, adhuc ignorarent, quid ex Ecclesiae decreto credendum sibi esset. Vel si homines crederent quidquid Ecclesia docendo manifestaret per verba, cum credere non valerent nisi quod per ea verba intelligerent, frequenter homines a magisterio Ecclesiae ducerentur in errorem. Cum ergo magisterium Ecclesiae sit sensibile et in suo exercitio sit infallibile; necesse est, ut et forma quoque sensibilis, qua veritas repraesentatur, infallibiliter sit vera.

Neque haec est alia infallibilitas, sed est ipsa infallibilitas magisterii, quod est essentialiter sociale et sensibile: magisterium enim refertur ad discipulos et cum referatur ad homines, refertur modo sensibili; unde magisterium Ecclesiae infallibile est magisterium infallibiliter docens homines sensibili modo.

Et re quidem vera *corde creditur ad iustitiam, ore autem confessio fit ad salutem* (Rom. X. 10.); professio nempe fidei postulatur, quae sine certis verborum formulis fieri nequit: ea autem vera esse debet et sub magisterii Ecclesiae directione facienda est. Oportet ergo ut Ecclesia immunis sit ab errore in determinatione earundem formularum.

Unde Apostolus praecipit Timotheo epist. 2ᵃ I. 13. ut *formam habeat sanorum verborum* atque utrumque requirit *formam nempe sanorum verborum et custodiam boni depositi*: Formam, inquit, habe sanorum verborum, quae a me audisti, in fide et in dilectione Iesu Christi: bonum depositum custodi per Spiritum S. qui habitat in nobis. Cf. 1ᵃ Tim. VI. 20.

Hinc tot professiones fidei propositae ab Ecclesia cum obligatione illud credendi, quod iis continetur h. e. per eas secundum usum communem loquendi significatur: hinc sanctio certorum terminorum, quibus Fidei dogma certissime repraesentaretur, ut ὁμοούσιος, θεοτόκος, *transubstantiatio*, ut haeretici habiti sint, qui eorundem verum sensum negarent eosdemque improbarent.

Quod de infallibilitate magisterii Ecclesiae in formulis verbalibus professionis Fidei diximus, id et de aliis signis, puta picturis et imaginibus, dicendum est, quibus Ecclesia ordinario et universali magisterio doctrinam fidei repraesentat; est enim eadem ratio.