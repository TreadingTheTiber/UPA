# SECTIO IX. DE ELECTIONE SUMMI PONTIFICIS.

## §. I. De iis, quibus competit potestas eligendi Romanum Pontificem.

**419.** Quaeritur I. Ad quos pertineat jus eligendi supremum Universalis Ecclesiae Pastorem? Respondetur illud spectare ad Romanae Ecclesiae Cardinales, ut constat ex c. Licet 6. h. t. & c. Ubi 3. eod. in 6. Nam cum electio Praelati ex prima Ecclesiarum institutione ad Clerum, sive Collegium Clericorum spectet, c. 1. h. t. Cardinales autem sint praecipua pars Cleri Romani, qui veluti Capitulum Ecclesiae Romanae repraesentant, ideò meritò ad ipsos Romani Pontificis, qui & ipse S. Petri Principis Apostolorum Successor est, electio spectat, ut notat Laym. in c. Licet 6. n. 1. h. t. Etsi verò olim Romanus Pontifex eligebatur à Clero, populo nominante, & postulante, quem vellet Pontificem, qui postea ab Imperatore approbabatur, & confirmabatur, ut colligitur ex decreto Nicolai II. in Concilio Carthaginensi, quod refertur in c. In nomine 1. dist. 23. quod jus contra Canones, & illegitimè sibi usurpârunt aliquot Imperatores, ut refert Azor p. 2. lib. 4. c.2. q.2. Postea tamen hic abusus ab aliis Pontificibus, etiam consentientibus Imperatoribus, est abrogatus, & libera electio S. Pontificis Clero relicta, & restituta, ut videre est in c. Cùm Hadrianus 29. & c. Ego Ludovicus 30. & aliis seqq. dist. 63.

**420.** Caeterùm Cardinalis à Papa creatus, etsi nondum adeptus sit pileum, & alia insignia Cardinalitia, quae juxta Romanae Curiae morem, Cardinalibus dari solent, suffragii in electione Pontificis habet, quia simul, ac à Papa nominatus, & creatus est, omnem potestatem administrandi Ecclesiam obtinet, etsi possessionem nondum nactus sit; sicut Abbas, etsi non benedictus, omnem jurisdictionem habet, & Pontificalibus Insignibus uti potest, Azor cit. c. 2. q.7. Deinde quamvis in aliis electionibus, Canonicus, v. g. justè impeditus suffragium suum possit alteri committere, c. Si quis 46. h. t. in 6. non tamen in electione Pontificis, Cardinalis, ex justa causa, absens, vel recedens, potest alteri Cardinali demandare suffragium suum, quia id Cardinalibus jure non est concessum, Franc. in c. Ubi periculum 3. §. Sanè, num. 2. h. t. in 6. Azor cit. c. 2. quaest. 9. Illud quoque hic notandum, Cardinales eligentes Papam non dant illi potestatem, & jurisdictionem Pontificiam, quam ipsi non habent, adeòque nec alteri dare possunt: sed nominant tantùm, designant, & eligunt Papam : cui ab ipsis nominato, & electo Christus immediate confert potestatem Pontificiam, quam se daturum, promisit, eo ipso, quo Petrum Vicarium suum in terra constituit, omnesque ejus legitimos Successores, & idcirco ei, quem Cardinales in Pontificem elegerunt, potestatem a Christo acceptam auferre nequeunt, Azor cit: loc. q. 14.

**421.** Quaeritur 2. Si congregato Concilio Generali, in eo declaretur, Papam a Cardinalibus illegitime electum esse, ideoque a gradu Pontificatus amoveatur, an tum electio alterius Pontificis spectet ad Concilium Generale? Respondetur probabilius est, etiam in hoc casu, potestatem eligendi ad solos Cardinales pertinere, ut docet Azor cit. c.2. q. 13. quia ea potestas eligendi est Cardinalibus concessa in c. Licet 6. h. t. auctoritate Romani Pontificis, cum approbatione Generalis Concilij Lateranensis, ergo non potest illis jure auferri, sola auctoritate Concilij, nisi Romani quoque Pontificis consensus accesserit. Excipi tamen debet, nisi gravis necessitas subsit adimendi Cardinalibus potestatem eligendi Papam, v.g. si ad schisma tollendum, cui plerique Cardinales faverent, vel ex alia gravi causa suspecti forent; tum enim ob commune Ecclesiae bonum, electio Pontificis, pro ea vice, a Concilio Generali facienda esset. Neque vero potestas eligendi Cardinalibus est concessa limitate ad solum casum mortis, vel renuntiationis ipsius Papae, ut supponit contraria sententia, sed absolute, & sine restrictione, etiamsi ex alia causa Pontificia Sedes vacet, praeterquam si urgens necessitas aliud exigat, vel justa causa.

**422.** Quaeritur 3. Ad quos spectaret electio Papae, si forte omnes Cardinales essent mortui, v.g. peste sublati? Respondetur, ea pertineret, vel ad Clerum Romanum, ut censent Hostiensf. in c. Licet 6. V. Inter caetera de elect. & Abb. ibidem n. 11. tum quia difisile esset totius Christiani Orbis Episcopos, vel Generale Concilium convocare; tum quia ad Clerum pertinet suum Episcopum eligere; Papa autem est Episcopus Urbis Romanae: & quidem ejus electio hoc casu pertineret ad Clerum Romanum, sive Canonicos Ecclesiae Lateranensis, quia in hac Ecclesia Pontifex olim Cathedram, & Sedem habuit, & in ea hodie etiam Pontificatus sui possessionem accipit, & adipiscitur. Vel potius hoc casu jus eligendi Papam devolveretur ad Generale Concilium, ut putat Decius in cit. c.Licet num. ult. quia summus Pontifex, non tantum Romanae Urbis Episcopus est, sed praeterea etiam pastor, & Caput totius Ecclesiae, ac proinde ad totam Ecclesiam ejus electio pertineret, praesertim cum schismata orirentur, si solus Clerus Romanum Pontificem eligeret. Quia tamen difficile foret Generale Concilium congregare, & periculum in mora esset; tum enim ad Clerum Romanum, sive Capitulum Lateranense pertineret; Azor cit. c. 2. q. 11. Quod si duo tantum ex Cardinalibus essent superstites, reliquis omnibus mortuis; tum unus poterit alterum eligere in Papam; dummodo electus sit idoneus, & in suijectionem consentiat. Si vero unus tantum foret superstes, tum is solus haberet potestatem eligendi, non tamen posset eligere seipsum; quamvis posset non suo proprio, sed nomine totius Collegii, cujus jura in uno solo remanere possunt, juxta supra dicta, committere potestatem eligendi alteri; & tum is tanquam compromissarius posset etiam illum eligere in Papam, modo omnis fraus, & ambitio absit, Abbas in cit. c. Licet, in fine, Decius ibidem in fine. Verum dictum de hoc merito dubitari potest, quia in nimis grave praejudicium totius Ecclesiae cedere posset electionem supremi ejus pastoris uni soli committere.

**423.** Quaeritur 4. Quid juris, & potestatis habeat Collegium Cardinalium, Sede Apostolica vacante? Respondetur non fungitur Papae jurisdictione, nec in ejusdem exercitio succedit, ut habetur in Clement. Ne Romani 2. in princ. h. t. & docet gl. communiter recepta in c. 1. V. Sede vacante de Schismatic. in 6. nisi quantum illi Jure Canonico concessum est, in c. Ubi periculum 3. §. Iidem quoque h. t. in 6. ubi decernitur, ut Cardinales accelerandae provisioni, seu electioni vacent, & se nequaquam alteri negotio immisceant, nisi forsan necessitas adeo urgens incideret, ut oporteret eos de terra ipsius Ecclesiae, vel parte ejus defendenda providere: vel si aliquod tam grande, & evidens periculum immineret, ut omnibus, & singulis Cardinalibus praesentibus, concorditer (id est, unanimiter, & nemine discrepante) videretur illi celeriter (suspenso interim electionis negotio) esse occurrendum. Veluti si quis pecunia, vel alio illicito modo, sine canonica electione, se intruderet in Sedem Apostolicam, posset a Cardinalibus, Episcopis, aliisque Clericis repelli, c. Si quis 9. dist. 79. Sic etiam possunt Cardinales, causa tollendi, vel sedandi schismatis, Concilium Generale convocare: item si quis a duabus partibus Cardinalium electus esset, & ab Urbe longe distaret, possent Cardinales nonnulla negotia expedire, donec novus Papa electionem ratam haberet, ne Ecclesia damnum pateretur, Azor p.2. lib.4. c. 3.q. 1.

**424.** Hinc infertur, quod Collegium Cardinalium, Sede vacante, non potest Cardinales creare, nec creatis a Papa defuncto pileum dare, vel alia insignia Cardinalitia, nec Legatos extra Curiam mittere, vel Missos revocare, nisi urgeat necessitas, haec enim, & alia Pontifici sunt reservata, Azor c.1. Multo minus potest idem Collegium Constitutiones, & leges ferre, aut latas a SS. Pontificibus corrigere, seu mutare, vel abrogare, vel eis aliquid addere, aut demere, praesertim in illis, quae de electione futuri Pontificis disponunt, prout statutum habetur in Clement. Ne Romani 2. in princ. h. t. ubi Clemens V. in Concilio Viennensi opinionem, quae asserit, quod Constitutio Papae Gregorii X. circa electionem Romani Pontificis edita in Concilio Lugdunensi (quae refertur in c. Ubi periculum 3. h. t. in 6.) per Collegium Cardinalium Romanae Ecclesiae, ipsa vacante, modificari, corrigi, vel immutari, aut quidpiam ei detrahi, vel addi, vel in illa, aut aliqua ejus parte dispensari possit, aut eidem per Collegium Cardinalium renunciari tanquam veritati non consonum, damnat, & reprobat, cum consilio Fratrum suorum Cardinalium, quia lex Superioris per inferiorem tolli non potest: quales sunt Cardinales comparatione S. Pontificis. inferior irritum, ac inane decernit, quidquid potestatis, aut jurisdictionis ad Romanum Pontificem, dum vivit, pertinentis Cardinales, eadem Ecclesia vacante, exercuerint, nisi quatenus in praedicta Constitutione eis permittitur. Ratio autem, cur Collegio Cardinalium denegetur exercitium jurisdictionis ad Papam pertinentis, Sede vacante, cum tamen Collegium Canonicorum, Sede Episcopali vacante, possit exercere ea, quae jurisdictionis Episcopalis sunt, est, ut Cardinales tanto celerius eligant Romanum Pontificem; nam alia plura, & maxima damna, ac mala ex tardatione & diuturna dilatione hujus electionis inferri possent Ecclesiae, gloss. in cit. c. 1. V. Sede vacante in fine de Schismat. in 6. Azor cit. c. 3. q. 1. Confirmatur, quia Vicariatus Ecclesiae universalis à Christo soli Petro, ejusque Successoribus datus fuit, nec transit in alium, Sede Pontificia vacante, nec propterea, Papa mortuo, vel cedente, grex fidelium est sine Pastore, vel Ecclesia sine Sponso, quia Sponsus, Rector, & Pastor est Christus, qui Caput Ecclesiae, quae est ejus Corpus, & Pastor est tempus Ecclesiae, quae est ejus Corpus, gloss. in cit. Clement. 2. V. non consonam, Abb. ibid. n. 7. ubi n. 8. addit, quod nec Vicaria, Sede Apostolica vacante, transeat ad Generale Concilium, ac proinde non poterit illud exercere potestatem spectantem ad Papam. Neque etiam obstat, si quis dicat, Cardinales possunt, quod est majus, nempe Pontificem creare, ergo etiam possunt, quod minus est, scilicet Cardinalem creare. Nam negatur consequentia, quia & Capitulum Ecclesiae Cathedralis creat Episcopum; non tamen potest conferre beneficia, Sede vacante, quae ad collationem solius Episcopi spectant, c. unic. §. Cum vero. Ne Sede vacante &c. in 6. gloss. in cit. Clement. 2. h. t. V. Potestatis. Neque etiam hoc verum est, quando id, quod majus, & quod minus est, sunt diversae naturae, & rationis, nec unum subordinatum alteri, Azor c. l.

**425.** Porro in cit. Clement. 2. §. "Et tamen proviso h. t. permittitur Cardinalibus, "quod si vacante Sede, Ecclesiae Romanae Camerarium (ad quem spectat temporalia pauperibus erogare, & qui jurisdictionem exercet, circa omnes "Camerae Apostolicae debitores, gl. hic V. Camerarium) vel Poenitentiarium majorem (qui solet esse Cardinalis, & tempore inclusionis in Conclavi, non potest per se exercere officium suum, quamvis possit personaliter, si esset extra clausuram, gl. hic V. majorem) vel alium ex minoribus Poenitentiariis (quorum officium per mortem Pontificis non exspirat) mori contigat, vel si quovis alio modo deficiat (ut si incideret in infirmitatem, quae impedit executionem officii, vel discederet, aut nollet officium exercere, gl. hic V. quovis modo) possit idem Collegium, quousque durat vacatio Sedis, pro numero decedentium, vel alias deficientium, alios numero auctiore (quantum ad Poenitentiarios, secus quoad Camerarium) subrogare, si id eidem Cardinalium coetui concorditer expedire visum fuerit. Idque statutum est, ut officium Poenitentiariorum, Sede vacante, exerceri possit, quoad forum conscientiae, ad vitandum periculum animarum, sed quoad forum externum, veluti in dispensationibus matrimonialibus, & aliis expeditionibus Curiam, five mixtim, five sequutum concernentibus, etiam eorum officium conquiescit: sicut & omnia alia officia in Urbe Romana praeter hic excepta, suspenduntur, usque ad electionem novi Pontificis, Barb. in Collectan. in cit. Clem. 2. num. 12. & 13. His adde, quod praedicta Constitutio Clement. 2. solum prohibet Cardinalibus exercitium iurisdictionis. Sed vacante, in iis, quae ad solius Papae iurisdictionem spectant, non autem in iis, quae ad Collegium Cardinalium spectant sine Papa, haec enim, etiam vacante Sede, ab iis exerceri possunt, gloss. hic V. pertinentis, & Abb. num. 10.

**426.** Quaeritur: An Cardinales debeant in Romanum Pontificem eligere aliquem ex suo corpore, vel ex Collegio? Respondetur affirmative, si idoneus adsit, ut constat ex c. 1. dis.23. ubi dicitur: eligatur autem de ipsius Ecclesiae (Romanae) gremio, si reperitur idoneus, vel, si de ipsa non reperitur, ex alia assumatur. Idem expressius habetur in c. Oportebat 3. & c. seq. dis. 79. si tamen de facto alius non Cardinalis, sive Clericus, sive Laicus, eligeretur in Papam a duabus partibus Cardinalium, etiamsi idoneus ex gremio adesset, valida foret electio, non quod eligi non deberet Cardinalis, sed quia contra personam electi a duabus partibus Cardinalium nulla inhabilitas objici potest ex jure positivo proveniens, per quam irritetur ipsa electio, nisi talis irritatio in Jure Canonico sit expressa, ut constat ex c. Licet 6. h. t. Azor p. 2. l. 4. c. 5. quaest. 6. Non valeret tamen pactum initum inter Cardinales, ut non eligatur aliquis extra Collegium Cardinalium, etiamsi idoneus ex illis non reperiatur, Franc. in c. 3. §. Praeterea n. 5. h. t. post Joan. Andr. ibid.

## §. II. De potestate, quam habet Papa statuendi circa faciendam electionem futuri Pontificis, vel substituendi sibi Successorem, & de forma huius electionis.

**427.** Quaeritur 1. An Papa possit Constitutionem condere de forma, & modo eligendi futurum Romanum Pontificem? Respondetur affirmative, ut constat ex c. Si quis Papa 2. dis. 79. & c. 1. dis. 23. & c. Licet 6. h. t. in princ. ubi Papa Alexander III. ait, quod plura statuta à Praedecessoribus suis emanarunt de vitanda discordia in electione Romani Pontificis, & ipse novam Constitutionem edidit circa illam electionem, cum approbatione Concilij Lateranensis, ad evitandum malum scissurae, seu divisionis, quam per improbam ambitionem saepe passa est Ecclesia. Ratio est, quia Petro, ejusque Successoribus tradita est à Christo potestas quodcunque ligandi super terram, Matth. 16. scilicet per statuta, & praecepta, praeter alia, ergo etiam poterit Constitutionem facere super electione sui Successoris ad cavenda futura scandala, Abb. in cit. c. Licèt num. 2. Non obstat 1. quod Papa non potest sibi Successorem nominare, vel eligere, ut tradit gl. in c. Apostolica 7. §. His omnibus V.Beatus, caus. 8.q.1. & alij DD.communiter, ergo neque Constitutionem facere potest de forma, & ratione in eligendo Romano Pontifice servanda, post mortem suam. Verum dispar est ratio; quia quando eligitur Successor, effectualis electionis refertur ad tempus, quo non amplius erit Papa, & consequenter invalida est talis electio, ob defectum potestatis, arg. l. Eum qui 13. ff.de jurisd.de quo postea: sed Constitutio, quam facit Papa, dum adhuc vivit, super electione Successoris, admittitur, quia per illam providetur futuris scandalis, & in casu, quo alius, praeter ipsum, providere non potest, licitum autem est legem ferre ad vitanda futura mala, Abb.c.l. Non obstat 2. Quod tractus futuri temporis non spectat ad judicem; l. 1. §. Nec tamen ff. de usuris, ergo nec Papa potest facere statutum super causa futura. Verum aliud est quoad hoc, in sententia Judicis, & aliud in statuto: nam Judex non potest ferre sententiam super causis futuris, si obligatio non sit orta de praesenti; v. g. non potest Judex Ecclesiasticus sententiam excommunicationis actu ferre in aliquem propter delictum futurum: At vero bene potest Judex, vel Magistratus facere statutum ad praecavenda futura mala, v. g; statuimus, ut nullus hoc faciat, & qui fecerit, ipso facto sit excommunicatus, quia sententia de praesenti vindicat, & ligat eum, in quem fertur; non autem futurum, seu Constitutum, Fel. in c. cum gl. in c. Romana §. V. futuris in fine de sentent. excommunun. in 6. Abb. in cit. Licet n. 9.

**428.** Quaeritur 2. An Romanus Pontifex possit sibi substituere, vel eligere Successorem in Papatu? Respondetur non solum Jure Canonico, sed etiam Jure naturali videtur esse prohibitum; Papam, propria authoritate, eligere, vel nominare sibi Successorem, ut docet Azor p. 2. lib. 4. c. 3. & alij DD. communiter apud Fagnan. in c. Accepimus §. de pactis n. 29. & seqq. Idque Jure Canonico esse prohibitum, colligitur ex c. Apostolica 7. §. His omnibus, juncta gl. V. Beatus caus. 8. q.1. ubi rationem reddit; quia hoc esset mutare statum Ecclesiae, quod Papa facere non potest; c. Quae ad perpetuam 3. caus. 25. q. 1. Quod autem etiam juri naturali id adversetur; probatur ex eo, quia talis electio Successoris a Papa facta cederet in grave damnum Ecclesiae; si enim electio futuri Pontificis esset in libero arbitrio Papae viventis, fieri posset, ut saepe, non ob probitatem vitae, ac morum, sed ex inordinato affectu erga nepotes, & consanguineos eligerentur Successores in Papatu, etiam si idonei, ac digni non essent; ex quo multa, & gravia incommoda, & mala toti Ecclesiae Dei sequerentur, Azor c.l. Non obstat 1. text. in c.Si transitus 10.dif.79.ubi dicitur, quod Papa possit, ante transitum suum, de successore decernere. Nam ut respondet gl. ibid. V. non possit; aliud est de sui successoris electione cum Cardinalibus deliberare, quod ibi permittitur, & potest fieri: & aliud est fundamentum quasi dignitatis suae haeredem instituere, quod penitus prohibetur, c. Episcopo 3.& c.seq.cau.8.q.1.& nec Papae licet. Neque etiam obstat factum Petri eligentis sibi successorem. S. Clementem, ut habetur in c. 1. caus. 8. q.1. nam id non est trahendum in consequentiam, ad cujus umbram curabantur infirmi, & ad id motus fuit inspiratione divina, gl. in cit. c. Si transitus V. non polit. & Turrecrem. ibid. n. 1. Accedit, quod substitutio illa effectum non habuit, neque enim Clemens immediate successit Petro in Pontificatu; sed Linus, & huic Cletus, & Cleto Clemens, ut constat ex Martyrologio Romano, & Breviario, licet non desint, qui contrarium sentiant. Nec etiam obstat, quod Papa potest dare potestatem alicui Episcopo, vel alij Praelato eligendi, seu nominandi sibi Successorem, ut constat ex c. Petiisti 12. caus. 7. q. 1. ergo etiam sibi ipsi. Negatur enim conseq. quia tunc fit electio, auctoritate Pap. non propria, Abb. c.l. in 2. & Episcopus potest cum aliis dispensare, vel alij privilegium concedere, vel dignitatem conferre, quae sibi ipsi praestare non potest, Turrecrem. c.l. Alij denique Canones, qui in contrarium allegantur, ita intelligendi sunt, non quod verae substitutiones fuerint factae in Sede Apostolica, sed potius designationes, quia summi Pontifices a Cardinalibus rogati, indicarunt, quem dignum judicarent Cathedra Petri; salva tamen manente libera electione Cardinalium, Fagn. c. l. n. 61. qui fusius hanc quaestionem prosequitur.

**429.** Quaeritur 3. Quae forma observanda sit in electione Summi Pontificis? Resp. Ea, quae habetur in Concilio Lateranensi can. 1. & refertur in c. Licet 6. h. t. ubi Alexander III. statuit, ut, si forte Cardinales de substituendo Summo Pontifice, plene inter se concordare non possint, ex duabus partibus consentientibus, pars tertia consentire noluerit, vel alium nominarit, suffragia sua alteri dando, ille, absque ulla exceptione, ab Universali Ecclesia Romanus Pontifex habeatur, qui a duabus partibus Cardinalium consentientibus electus fuerit, & receptus. Si quis vero a tertia, seu reliqua parte electus, sive nominatus, nomen Romani Pontificis usurpaverit, tam ipse, quam omnes ij, qui eum receperint, excommunicationem, & privationem, seu depositionem ab Ordine incurrant, quin & sacra Eucharistia eis denegetur, praeterquam si in extremis constituti sint (& poenituerint, ut sequitur.) Praeterea si a paucioribus, quam duabus Cardinalium partibus aliquis electus fuerit ad Pontificatum, nequaquam assumatur, eisdem poenis subjectus erit, nisi aliorum etiam suffragia accesserint, ita, ut numerus duarum partium compleatur. Hoc tamen solum locum habet in Romani Pontificis electione, nec per hoc aliis Canonicis electionibus in aliis Ecclesiis praejudicium generatur, in quibus sufficit, si pars major, & sanior eligentium consentiat; nam si in his aliquod dubium postea ortum fuerit, Superioris judicio definiri poterit; quod non ita fieri potest in electione Romani Pontificis, quia non poterit ad Superiorem recursus haberi; cum nullum in terris Superiorem habeat.

**430.** Notandum 1. Electio S. Pontificis multa habet, & diversa specialia ab aliis electionibus Praelatorum Papa inferiorum. Veluti 1. quod in illa non sufficiat consensus majoris partis, sed requiratur, ut duae partes, ex tribus, Cardinalium in Conclavi praesentium, in unum consentiant, cum in aliis electionibus sufficiat, si pars major, & sanior eligentium consentias, *cit. c. Licet*, ubi ratio redditur in fine.  

**2.** Speciale est in electione Papae, quod Cardinales absentes vocandi non sunt, sed exspectatis decem diebus, post mortem Pontificis, qui praesentes tunc sunt, potestatem eligendi habeant, *c. Ubi periculum 3. §. Hoc facto*, & ibi *gl. V. decem. h. t. in 6.*  

**3.** Quod in illa non fiat collatio zeli ad zelum, aut meriti ad meritum, sed tantum numeri ad numerum, ut colligitur ex *cit. c. Licet*, ibi: *nulla exceptione*, & ibid. *Abb. n.8. §. Sextum speciale.*  

**4.** Quod si electio Papae ab initio invalida est, propter defectum sufficientis numeri eligentium, consentientium, quantumvis publicatum sit scrutinium, possunt Cardinales alii resilire ab electione, quam fecerant, & suffragiis suis accedere ad alios, ad complendum numerum duarum partium, & sic convalescet electio prius invalida: secus est in aliis electionibus aliorum Praelatorum, in quibus, postquam communi nomine factae, & promulgatae sunt, necesse est novam electionem inchoari ab omnibus Capitularibus praesentibus, ut colligitur ex *c. Auditis 29. h. t. Abb. hic n.8. §. Quartum speciale est.*  

**431.** **5.** Speciale est in electione S. Pontificis, quod non possit oppugnari per objectionem excommunicationis, vel alterius censurae cujuscunque ab Electoribus contractae, quod Electores sint excommunicati, vel quovis modo suspensi, aut interdicti, ut habetur in *Clement. 2. §. Caeterum h. t.* ubi decernitur, ut nullus Cardinalium cujuslibet (sive juris, sive hominis, *gl. ibid. V. eodem*) excommunicationis, suspensionis, vel interdicti praetextu, ab electione Pontificis valeat repelli, juribus aliis circa eandem electionem in suo robore permanentibus, & tota *dist. 79.* Idque statutum est, ne ob dissensiones, aut schismata impediatur, aut differatur electio, si daretur locus exceptionibus, post electionem semel factam, ideoque merito provisum est, ut nulla possit obstare eligentium censura, quo minus valida sit electio Papae. Idque non solum verum est, si aliqui Cardinales, sed etiam, si omnes sint excommunicati, quia ibi generaliter dicitur, nullum Cardinalium, praetextu alicujus censurae, posse ab electione illa repelli; ergo quivis illorum est habilis ad valide eligendum, non obstante censura, qua est ligatus; ergo etsi omnes sint ligati, omnes sunt habiles, quia propterea, quod plures alii Cardinales sint censura ligati, nullus sit inhabilis, *Suar. disp. 14. de censur. sec. 2. n. 19.* Sed neque excommunicatio, vel alia censura ex parte electi obstat, quo minus valide eligi possit, tum quia in *cit. Clement.* dicitur, quod nullus a dicta electione valeat repelli; quia cum sint generalia, generaliter intelligenda sunt, quod nullus excludi debeat, non tantum ab electione activa, sed neque a passiva; tum quia eligentes alias inhabiles, redduntur habiles ad eligendum propter electum, & valorem electionis, ne detur occasio schismatis, & dilationis; ergo, si propter hanc causam, impedimentum cujuscunque censurae sublatum est ex parte eligentium, ut ea non obstante, valida sit electio Papae, multo magis ex parte electi, ut bene notavit *Suar. c. l. n. 20.*  

**6.** Speciale est, quod electioni Papae nulla certa forma praescripta sit a Jure communi, sed ea relicta est arbitrio Cardinalium, ut eligant, prout volunt, per scrutinium publicum, aut secretum, vel per compromissum, modo duae partes praesentium Electorum consentiant, Abb. in cit.c.Licet. n.8. §. Nonum speciale, sed hoc jure novo mutatum est, de quo infra.

**432.** Notandum 2. Suffragium electi non debet computari in numero duarum partium eligentium; ita tradit d.l. in cit. c. Licet. V. a duabus partibus: ubi tamen distinguendum est; nam vel electio fit per scrutinium privatum, seu secretum, & non debet suffragium Electi computari in numero eligentium, quia cum ipse ignoret, an ab aliis fuerit electus, non potuit in secreto scrutinio sibi ipsi suffragium dare, & nominare, sive eligere seipsum; quia tunc ob ambitionem repellendus esset. Vel electio fit per publicum scrutinium, ita, ut suffragia palam exprimantur, aliis audientibus, & tunc suffragium electi debet computari in numero eligentium, si prius ipse ab aliis sit electus, & consentiat electioni de se facta; neque enim tunc notari potest de ambitione, cum electio non oriatur a se, sed sit prius vocatus a suis Collegis, quorum suffragiis ipse postea accessit. Abb.cit.c.Licet. n.13. quod etiam fieri potest in aliis electionibus, ut dictum supra. Illud tamen speciale est in electione Papae, quod, si aliquis, sive in publico, sive secreto scrutinio, consenserit in alium, & postea videat, se a majore parte Cardinalium electum, possit recedere ab electione, seu nominatione, quam fecit (quia in hac electione possunt etiam post publicatum scrutinium, Electores variare) &, si unum adhuc votum ad duas partes desit, potest per accessum consentiendo in electionem de se factam, illum numerum complere, quod in electionibus aliorum Praelatorum fieri non potest, Abb.in cit.c.Licet.n.8.& 13. Verum cum hodie post Constitutionem Gregorij XV. electio Papae, quae fit per scrutinium, debeat fieri per secreta schedularum suffragia, non potest computari suffragium electi, ut habetur in cit.Constitutione, de quo infra. Notandum 3. Si electus in Papam a minore, vel non sufficiente numero Cardinalium, id est, a paucioribus, quam duabus partibus, se gerat, ut Papam, tam ipse, quam, qui eum receperint, excommunicationi subjaceant, & totius sacri Ordinis privatione mulctentur, cit. c.Licet. Et prior quidem poena excommunicationis ipso jure, seu facto incurritur, Abb. ibid.n.7.etsi non sit reservata Papae in illo c. sed per Bullam Coenae, ut notat Suar.disp.23. de censu. sec.3. n.2. Posterior vero poena privationis, seu depositionis ab Ordine per Judicis sententiam inferenda est, ut patet ex verbo, mulctentur, quod est futuri temporis; Abb. c.1. & Suar. disp. 42. de censur. sec. 5. num.10.

**433.** Quaeritur 4. In quibus casibus electio Romani Pontificis tanquam ipso jure irrita oppugnari potest, etiamsi a duabus partibus Cardinalium facta sit? Resp. Si electus in Papam jure Divino, vel naturali sit inhabilis ad Papatum, tunc potest contra illum excipi, & peti, ut electio declaretur irrita, veluti si sit manifestus haereticus, quia haereticus jure divino non est Ecclesiae membrum, cum sit extra Ecclesiam, quae est Congregatio fidelium, inter quos numerari non potest, qui veram fidem Christi abjecit, & consequenter haereticus multo minus potest esse verum Caput Ecclesiae. Et si Papa potest accusari de haeresi manifesta, & notoria, ut colligitur ex c. Si Papa 6. dist. 40. dicitur, quod Papa a nemine est judicandus, nisi a fide sit devius, multo magis, si eligatur notorius haereticus in Papam, potest ei objici crimen haeresis, ut deponatur, gl. in cit. c. Licet. V. exceptione, & ibid, Abb. n. 11. h. t. Azor cit. c. 5. q. 7. Idem dicendum est, si mulier, arg. c. Nova 10. de poenit. & remiss. Infans, vel amens, qui liberum consensum non habet, eligeretur in Papam: nam intentio Alexandri III, in Concilio Lateranensi relato in cit. c. Licet, solum fuit tollere omnia impedimenta juris positivi, ita, ut non possit electo in Pontificem opponi ulla exceptio reddens inhabilem jure positivo, v.g. Electum esse laicum, vel non esse sacris Ordinibus initiatum, vel excommunicatum &c, non autem, ut non possit opponi exceptio reddens inhabilem jure divino, & naturali, quia talia impedimenta Jus Canonicum tollere, vel supplere non potest, Abb. c. l. n. 11. Azor cit. q. 7. §. Quaeres insuper. Addit vero Abb. l. c. h. t. quod contra electum Papam exceptio reddens eum inhabilem ad Papatum jure divino, vel naturali, debeat opponi, antequam adeptus est possessionem, seu administrationem Papatiae, cum talis exceptio excludat intentionem Electi, non actionem, quia nulla actio ipsi competit tali casu, postea vero non posset contra illum excipi, sed deberet accusari, postquam administrationem, & possessionem est adeptus, sed exceptio reddens electum inhabilem jure positivo, non debet admitti, & de hoc solum loquitur cit. c. Licet.

**434.** Secundus casus, in quo electio S. Pontificis tanquam ipso jure irrita oppugnari potest, est, si simoniace data, vel accepta, aut promissa pecunia, vel simili pretio electus sit, ut constat ex Constitutione Julij II. Anno 1505. edita, quae incipit; Cum tam divina, & extat apud Azor cit. c. 5. q. 7. §. Deinde quaeres, & colligitur ex c. Si quis pecunia 9. dist. 79. ubi dicitur, quod simoniace electus in Papam, non Apostolicus, sed Apostaticus habendus sit, nam crimen simoniae a SS. Canonibus aequiparatur haeresi, c. Eos qui 21. caus. 1. q. 1. & c. ult. ead. caus. quaest. 7. Dicitur autem in cit. Constitutione, etamsi duarum partium suffragiis, vel unanimi Cardinalium concordia, nemine discrepante, facta sit electio per simonia, ea nulla existat, & nihil juris electus in spiritualibus, vel temporalibus acquirat. Quod autem hujusmodi Constitutio a Papa condi potuerit, patet, quia, licet, postquam Romanus Pontifex legitime est electus, & creatus, nullis legibus Ecclesiasticis, sive irritantibus, sive poenalibus, obligetur: non enim potest Papa suis Successoribus leges imponere, si vere, & legitime sint electi, cum par in parem imperium non habeat, c. 20. h. t. possunt tamen a Papa, vel Concilio Generali tales leges ferri, quibus certa electionis forma praescribatur, ita, ut aliter facta non valeat, ne per fraudes, vel alios modos illicitos Papa eligatur, Azor. c. 1. §. Et certe.

**435.** Tertius casus, electio Romani Pontificis facta per metum gravem, & injustum, jure novo, irrita quoque est, modo probetur, talem metum intervenisse, ut docet Azor cit. lib. 4. c. 2. q. 6. ubi id notat ex Baldo, & constat ex Concilio Constantiensi Sess. 39. quam refert Azor cit. lib. 4. c. 5. q. 7. §. si demum, ubi etiam additur, quod non licet Cardinalibus ad aliam electionem procedere, nisi prius per Concilium Generale de nullitate electionis cognoscatur, praeterquam si sic electus ipsemet ei renunciet: alioqui enim nisi ipso jure irrita esset talis electio, ab Ecclesia, vel Concilio Generali nunquam rescindi posset. Aliae vero electiones Praelatorum, quamvis per metum gravem, & injustum extortae, non sunt ipso jure, seu facto quoad substantiam irritae, cum metus voluntarium absolute, & simpliciter non tollat, neque de eo ullus Canon irritans extet, sicut de electione Sum. Pontificis, quamvis Superioris auctoritate rescindendae sint, Laym. de Elect. Prael. q. 123. Porro si electio S. Pontificis facta sit, per gravem metum injuste incussum, expresse, & nominatim ad hanc certam personam eligendam, & non aliam, talis electio irrita est ipso jure; adeoque non potest per Cardinales postea ratificari, quia quando eligentes coguntur determinate ad unum certum eligendum, adimitur libertas eligendi consistens in eo, ut electio fiat ex pluribus arbitrio eligentium, ut habetur in c. 3. §. Caeterum in princ. & ibi: *liberis mentibus*, h. t. in 6. & dictum supra a 237. Aliud est, si Electores Cardinales injuste cogantur indeterminate ad eligendum unum ex pluribus determinatis personis, aut certo personarum genere; talis enim electio, absolute loquendo, valida foret, quia non adimitur omnino libertas eligendi, sed tantum restringitur ad certum numerum, vel genus personarum, ex quibus libere eligere possunt, quem voluerint, adeoque hujusmodi electio Papae quoad substantiam subsistit, nec Jure Canonico irritata reperitur, neque ab Ecclesia unquam irritari posset, sicut aliae electiones, ob similem metum, possent. Abb. in cit. c. Licet num. 12. h. t. Azor cit. c. 5. q. 7. §. Si demum. Alia est ratio de matrimonio, & Professione religiosa, quae simili gravi, & injusto metu extortae, ipso facto irritae sunt, quia plena libertate contrahi debent, Laym. de Elect. Prael. q. 124.

**436.** Quartus casus: opponi etiam potest exceptio contra electionem Papae, quod eligentes non habuerint jus eligendi, eo quod non sint Ecclesiae Romanae Cardinales; per quam exceptionem evertitur fundamentum legitimae electionis, si ostendatur, eam non esse factam a duabus partibus Cardinalium, quae ad Papae electionem secundum Canones requiruntur, dummodo defectus, qui objicitur, non fuerit occultus, quia de occultis non judicat Ecclesia: sicut, si statutum aliquod excluderet omnem exceptionem contra sententiam, nihilominus posset opponi, sententiam latam fuisse ab eo, qui Judex non erat, quia statutum prohibens exceptionem contra sententiam, supponit, eam esse sententiam; ea vero, quae lata est ab eo, qui jurisdictionem non habet, non est sententia: ita in proposito, secundum SS. Canones, requiritur ad formam substantialem electionis S. Pontificis, ut a duabus partibus Cardinalium sit facta, si ergo a minore numero sit facta, locum habet exceptio, per quam evertitur tota substantia, & fundamentum hujus electionis, Abb. in cit. c. Licet n. 10. & 11. Azor cit. q. 7. §. Quaeres insuper.

**437.** Objici hic potest, si electio S. Pontificis potest esse irrita, ob defectum aliquem, sive ex parte eligentium, sive ex parte electi. Constituitur, non esse certum, an Ecclesia verum Pontificem, ac Pastorem habeat? Respondet Laym. in cit.c.Licet n. 4. h.t. vel defectus hujusmodi coram Ecclesia est manifestus, vel non manifestus, sed occultus: priore casu Ecclesia non recipiet talem Pontificem, sed ejus electioni palam reclamabit, & se opponet. Posteriore casu, si ponatur, v. g. occultum haereticum ad summum Pontificatum eligi, is quidem vere Caput Ecclesiae non erit, tamen propter publicum errorem, seu ignorantiam, Deo defectum supplente, omnia ab eo gesta valida erunt, & obligabunt, perinde, ac si verus Papa esset, arg. l. Barbarius 3. & quae ibi tradunt DD. ff. de offic. praetor. nec permittet Deus, ut errorem, vel haeresin Ecclesiae publice ex Cathedra proponat: quin probabile est, divinam Providentiam impedituram, ne unquam haereticus, vel qui similem substantialem defectum occultum habet, in Papam eligatur.

**438.** Quaeritur 5. Quae sit novo jure forma eligendi Romanum Pontificem? Respondetur, Gregorius XV. novam Constitutionem edidit XVII. Calendas Decembris Anno 1621. quae incipit, Aeterni Patris, in cujus observationem XL. Cardinales jurarant, in qua statuit, quod, si electio hujusmodi alibi celebrata fuerit, quam in Conclavi clauso, vel aliter, quam per secreta schedularum suffragia duarum ex tribus partibus Cardinalium praesentium, in scrutinio, & accessu, electi suffragio non computato; vel per viam compromissi ab omnibus Cardinalibus similiter in conclavi praesentibus, nemine dissentiente, initi, & ita, ut nemo seipsum elegerit: vel quasi per inspirationem, nullo praecedente de speciali persona tractatu, omnium pariter Cardinalium praesentium in Conclavi, communiter, nemine itidem dissentiente, per verbum, *eligo*, intelligibili voce prolatum; aut scripto, si voce non potuerit, expressum, nulla sit, & invalida eo ipso, absque ulla declaratione, & sic electo nullum jus tribuat; quin imo is, non Apostolicus, sed Apostaticus sit, & habeatur &c. Et in fine derogatur expresse, & specialiter, pro ea vice dumtaxat, Constitutioni Alexandri III. in Concilio Lateranensi editae, quae incipit, Licet de vitanda, quatenus nullam certam formam praescribit in electione Romani Pontificis. Quam Constitutionem Gregorii confirmavit Urbanus VIII. in Constitutione, quae incipit, Ad Romani edita v. Calend. Februarij Anno 1625. & perpetuo in omnibus futuris Romanorum Pontificum electionibus observari praecepit: & in fine dictae Decretalis Concilij Lateranensis ea in parte, quae adversatur huic Gregorianae Constitutioni, non tantum pro ea vice, sed perpetuo derogavit, ut refert Fagn. in cit. c. Licet n. 25. h.t. Verumtamen non tantum jure Canonico antiquo, sed etiam post novam Constitutionem Gregorij XV. possunt Cardinales in Conclavi praesentes compromittendo convenire, ut valeat electio Romani Pontificis a majore eorum parte facta, modo omnes Cardinales praesentes, nemine dissentiente, in hoc compromissum consentiant, quia tunc electio censetur facta, communi omnium Cardinalium compromittentium consensu. Et quidem, talem electionem Papae valere, Jure etiam est Canonico codificata: quia in cit. c. Licet solum requiritur ut electio Papae fiat a duabus partibus Cardinalium praesentium: at vero, qui sic electus est, non tantum a majore parte, sed etiam a duabus partibus ex tribus, imo a toto Collegio Cardinalium praesentium censetur esse electus; siquidem omnes ab initio consenserint, ut is eligeretur in Papam, quem major pars compromissariorum elegerit: compromissum autem sub tali forma factum valere constat ex c. Cum dilectus 32. h. t. cui nihil derogatum est hac in parte per Constitutionem Concilii Lateranensis in cit. c. Licet h. t. Azor cit. lib. 4. cap. 2. quaest. 10. Sed neque post novam Constitutionem Gregorii XV. prohibita est, vel invalida talis electio Papae, si Cardinales unanimiter, & simpliciter, & immediate compromittant in majorem partem Collegii, nulla alia forma praescripta, ut is sit, & habeatur Pontifex, qui a majore eorum parte fuerit electus: nam nova illa Constitutio plus non requirit ad electionem Papae, quae fit per viam compromissi, quam ut fiat ab omnibus Cardinalibus, nemine dissentiente, quod fit in hac forma compromissi, ut supponitur, Fagn. in cit. c. Licet n. 29. & seqq. & n. 60. & seqq. Aliud vero est, si forma compromissi mutaretur forma scrutinii, ut compromissarii votis singulorum per secretum scrutinium exquisitis, eum eligant in Papam, in quem major pars Collegii Cardinalium consenserit; tum enim irrita est talis electio, quippe facta contra formam Constitutionis Gregorii XV. cum in ea non concurrant secreta suffragia duarum partium, ut requiritur in illa Constitutione; sed tantum majoris partis Collegii, cui constitutioni, etiam unanimi consensu, non possunt renunciare Cardinales: tum quia hoc jus publicum in favorem universalis Ecclesiae introductum est, cui pacto privatorum renunciari non potest: tum quia Cardinalium Collegium Constitutionem Papae super electione Romani Pontificis immutare non potest, Clement. 2. in princ. h. t. & in dicta Constitutione opponitur huic decreto irritans, quod inducit formam, sine qua actus non valet, nec ei renunciari potest, & in fine prohibetur Cardinalibus, ne contra contenta in illa aliquid facere praesumant, Fagn. in cit. c. Licet, n. 53. & n. 56. & 60. apud quem plura de hujusmodi formis eligendi per compromissum videri possunt.

**439.** Praedictis addendum, quod facta canonica electione, secundum formam praescriptam, Romani, & Universalis Episcopi; ea non indiget alia confirmatione; quia Papa supremam potestatem, & jurisdictionem in totam Ecclesiam non accipit ab Electoribus Cardinalibus; neque ab alio Superiore, a quo per confirmationem illam accipiat, sicut caeteri Episcopi, cum Papa Superiorem in terris non habeat; sed ea confertur Papae immediate a Christo, ex vi promissionis, & actus institutionis B. Petro, ejusque Successoribus factae, c. 1. & 3. dist. 22. c. Novit 1. de Judiciis: ubi Papa Innocentius III. ait: *Potestas nostra non est ex homine, sed ex Deo.* Abb. in cit. c. Licet n. 5. Ex consuetudine tamen post electionem, (si Papa electus non fuit Episcopus) consecrari, vel jam consecratus coronari solet, quod antequam fiat, in Bullis non se absolute nominat Episcopum, sed electum Episcopum; sicut nec Imperator appellatur, nisi corona suscepta: neque etiam ante coronationem electus in Papam scribit in litteris, Data Pontificatus nostri, sed Data suscepti a nobis Apostolatus officij, ut notat gl.in reg.Juris, super Data V. Pontificatus.