Dubitatur secundo principaliter, an summus Pontifex possit errare in definiendis rebus fidei?

Arguitur primo pro parte affirmatiua. Qui dicitur summus Pontifex in ecclesia, non est certus petri successor, ergo errare potest. Antecedens probatur. Quia a tempore Urbani VI. coepit schisma in ecclesia, quod spatio annorum quadraginta perdurauit, quo tempore defuncti sunt veri Cardinales summi pontificis electores, & in eorum loco alij Cardinales creati fuerunt a summis Pontificibus dubijs & incertis, ac proinde non fuit legitima electio Martini V. qui in Constantiensi concilio electus est, a quo deinceps continuata successione habuit ecclesia Romana summos pontifices usque ad Gregorium XIII. ergo omnes Romani Episcopi sunt incerti successores Petri.

Arguitur secundo. Non est certum secundum fidem, quod Gregor. XIII. sit verus summus Pontifex, ergo non erit certum, quod hic quem nos summum Pontificem arbitramur non possit errare. Antecedens probatur. Quia non est secundum fidem certum, quod ille sit baptizatus; Si autem non est baptizatus, non est verus summus pontifex, ergo. Et confirmatur a simili. Quamvis enim certum sit, quod sacerdos rite consecratus possit consecrare sacramentum eucharistiae, tamen quod iste homo sit sacerdos, & hoc sit verum sacramentum ab illo consecratum, non est certum secundum fidem, ergo similiter quamvis sit certum secundum fidem, quod si quis est verus pontifex, non possit errare, tamen quod iste homo singularis sit verus summus Pontifex, non est certum secundum fidem, ac proinde non est certum, quod iste non possit errare.

Arguitur tertio Papa potest esse haereticus, ergo potest definire falsum in rebus fidei, sicut ipse sentit. Patet consequentia. Quia alias videretur miraculum, quod definiret aliter, quam ipse sentit. Antecedens vero probatur. Quia Anastasius summus Pontifex fuit haereticus, ut habetur in dist. 19. cap. Anastas. Item Honorius fuit etiam haereticus, sicut definitur in Concilio Constantinopol. 6. actione. 13. & 18. Ratione etiam probatur. Nam fides in summo Pontifice voluntaria est, & eiusdem rationis sicut in aliis hominibus; sed in quolibet alio homine est amissibilis, ergo in Pontifice.

Arguitur quarto Summus Pontifex quantumlibet catholicus nisi necessariam diligentiam adhibeat, errare potest; sed potest esse negligens in eiusmodi sufficienti diligentia adhibenda, ergo. Maior probatur. Quia Spiritus sanctus non assistit Pontifici per immediatam revelationem expresse illuminando illum, quid definire debeat, eo pacto quo olim sacris scriptoribus assistebat, sed assistit Pontifici quaerenti veritatem per disputationem & inquisitionem & consilium, in quibus potest Papa negligenter procedere, & per consequens errare.

Arguitur quinto Infallibile iudicium circa doctrinam fidei ex suprema regula ecclesiae desumendum est; sed Concilium est superior regula quam Pontifex, ergo definitio Pontificis non est infallibilis circa fidem. Minor probatur. Quia ita definitum est in Concilio Constantiensi, Sess. 4. & 5. Et quod magis urget, ipse Martinus V, in Sess. 45. eiusdem Concilii confirmavit omnia, quae in ipso Concilio decreta sunt ad fidem pertinentia. Confirmatur, ex definitione Concilii Basiliensis, Sess. 2. & 3. & 33. Et ratione probatur. Quia potestas quae est in summo Pontifice, ab ecclesia derivata videtur, siquidem ecclesia eligit summum Pontificem.

Arguitur sexto Si summus Pontifex non potest errare, dum solus ipse de rebus fidei decernit, frustra consumeretur opera in congregandis Conciliis tot sumptibus & laboribus & superfluis disputationibus; consequens est haereticum, ergo.

Arguitur septimo Multi summi Pontifices aliis Pontificibus contradixerunt, ut patet ex multis capitulis & decretis, quae in unum colligit Iohannes Turrecremata lib. 2. Summae c. 112. Et Caietanus in 2. parte Apologiae de auctoritate Papae & Concilii, c. 13. & in Opuscul. 27. questionum, quest. ult. & Magister Cano lib. 6. de locis Theologicis cap. 1. ergo summus Pontifex errare potest. Confirmatur. Quia ut in eisdem locis videre licet, saepe improprie & insalute multi Pontifices sacras literas exponunt, ergo &c.

In hac difficultate dissolvenda nobis controversia est & cum haereticis & cum catholicis. Haeretici quidem omnes negant, in summo Pontifice talem esse auctoritatem. Sed inter eos haereticos Lutherus & eius sequaces sunt, qui maxime debachantur contra Pontificis dignitatem. Sed Erasmus etiam super Epistolam D. Hieronymi ad Damasum, & in libello de ratione verae Theologiae ait, fenestram aperire ad perniciem verae pietatis eos, qui docent, Romanum Pontificem errare non posse, quoties de moribus & fide decernit. Sed valeat Erasmus de haeresi vehementer semper suspectus. Ecce Gratianus catholicus distinct. 19. cap. Ita dns. §. Hoc ait, ait, Anastasius secundus errasse. Item Thomas Vualdensis libr. 2. doctrinalis fidei antiq. capit. 19. & Turrecremata lib. 4. summae, parte 2. capite 26. idem sentiunt. Et Adrianus in 4. sententiar. quaest. ultima de Confirmatione, & Doctores Parisienses, quales sunt Gerson, Almain, & Ocham, quos sequitur Alfonsus de Castro adversus haereses lib. 1. c. 2. & 4. & 8.

PRO decisione huius gravissimae quaestionis, ante omnia praemittendum est, quod nomine summi Pontificis aut Papae intelligimus Pastorem universalem Ecclesiae, imo totius orbis, qui sit Vicarius Christi in terris, & Petri Apostoli in plenitudine successor. Et merito quidem huiusmodi epithesis ac vocabulis significatur. Quoniam Vicarius is proprie dicitur, qui absentis vices gerit: successor vero proprie dicitur, qui in functi locum, vel alterius a sua dignitate depositi sufficitur, & substituitur: sicuti Episcopus qui succedit defuncto Episcopo, vel ab Episcopatu deposito. Cum ergo Christus Dominus absens sit secundum praesentiam visibilem, quamvis sit praesens in sacramento: Petrus vero Apostolus mortuus sit, ideo merito noster Pontifex, Christi Vicarius & Petri successor nuncupatur. Quamobrem Ecclesia non est monstrum multorum capitum, quoniam haec duo capita ita se habent, ut alterum alteri subordinet; est enim Christus caput in caelis habens vicarium in terris. Hoc doctrina insinuatur ab Apostolo ad Hebraeos 7. dum inquit: Et alii quidem plures sunt facti sacerdotes, idcirco quod morte prohiberentur hic autem (videlicet Christus) eo quod manet in aeternum, sempiternum habet sacerdotium. Ac si diceret, quod adhuc in caelis existens est summus sacerdos & summus Pontifex, & unicum Ecclesiae suae caput. Cui unitati nihil derogat, quod in terris sit alius homo, qui caput Ecclesiae militantis dicatur, non propria virtute & merito, sed vice Christi influens, quod necessaria sunt ut Ecclesia militans & peregrina hostes vincat, & ad patriam perveniat.

Advertendum est secundo loco, catholice fidei esse dogma, summum Pontificatum divino iure institutum esse in Ecclesia a Christo Domino Iohannis 21. cum dixit Petro: Pasce oves meas. Id quod promiserat antea Matthaei 19. cum dixerat Petro: tu es Petrus, & super hanc Petram aedificabo ecclesiam meam. Gubernatio itaque Ecclesiae est monarchia, & non optimatum potentia. Neque enim potest Ecclesia duos aut plures Pontifices instituere qui gubernent, sicut olim antiqua Roma duobus Consulibus gubernabatur; sed necessario & divino iure per unicum monarcham Christi Vicarium gubernari debet. De qua re agitur in quarto sentent. distinct. 18. de Clavibus. Vel etiam distin.24. de sacramento Ordinis. Et vide Turre cremata libr.2. suae Summae, & Rossens. contra Luthe. artic.25. Et Iohan. Ekium in Enchiridione de primatu Petri, & Albertum Pyghium libr.4. de Ecclesi. hierarchia, & Caieta. in Opuscul. de autoritate Papae & conciliij. Et in Apologia de eodem, & in Opuscul. de primatu Ecclesiae Romanae, & Fratrem Dominicum de Soto in 4. distinct.20. q.1. art.4. & d.24. q.2. ar.5.

Praeterea tertio notandum est, valde temerarium esse, & scandalosum multarumque haeresium fomentum, asserere, quod concilium sit supra Papam, & quod huic simile est, quod autoritas, quae est in Papa ad pascendum & regendum Ecclesiam, non sit immediate a Christo, sed derivata ab Ecclesia, qui eligit Pontifice. Vbi non audeo dicere, hoc esse dogma haereticum. Quia nondum invenio expresse definitum in aliquo Concilio aut Pontificis decretali. Et insuper Parisienses Doctores, qui ita sentiunt, concilium esse supra Papam, tolerantur. Verum est tamen, quod Caietanus in presenti articulo refert definitionem Lateranen. Concilij sub Leone X. Cui ipse Caietanus interfuit, ubi definitum est expresse, Papam esse supra concilium. Veruntamen hoc Concilium Lateranens. III. non est receptum in tota Gallia, neque a Parisiensibus Doctoribus: quin potius ab illo appellaverunt ad concilium futurum. Et illorum ratio erat, quia Galliae Episcopi non interfuerunt illi Concilio propter bellum, quod tunc temporis erat inter Iulium Secundum, qui concilium congregabat, & Regem Galliae. Et quanvis illa appellatio fuerit scandalosa, & temeraria, & multarum haeresium initium, non tamen ita aperte haeresis dananda est. Et preterea videmus, quod quanvis in Concilio Florentino sit expresse definitum, primatum Petri & Romanae sedis necessarium esse ad pascendam Ecclesiam, non tamen expresse definit, quod Pontifex sit supra Concilium: id quod etiam adverterunt Doctores supracitati.

Notandum est quarto, Romanum Pontificem iure divino esse summum ecclesiae pontificem, ita sane ut Episcopatus urbis & Episcopatus orbis ex Christi Domini institutione idem sit. Hoc documentum confirmant multis & magnis argumentis a Caietano in Opusculo de primatu Ecclesiae Romanae, & a Magistro Cano libro sexto ex locis capit. quarto. & per tria capita sequentia. Nihilominus hoc documentum non est ita certum, sicut praecedentia. Quapropter aliqui Doctores graves nostri temporis aiunt, Episcopum Romanum esse quidem summum Pontificem, non tamen iure divino haec duo esse coniuncta, ita ut non possit Apostolica sedes transferri ad Episcopatum alterius urbis. Ita sentit Frater Dominicus de Soto ubi supra: imo ait, non esse necessarium, ut summus pontifex sit antistes alicuius ecclesiae particularis. Sed nihilominus ipsemet Dominicus de Soto in calce articuli inquit: Haec tamen ita dicta sint, ut Romanis pedibus meum submittam caput.

Notandum est quinto, quod neque summus pontifex neque tota ecclesia possunt novum articulum aut novum dogma condere quantum ad substantiam, sicut neque possunt novum sacramentum instituere: imo multo minus, quia fides est praecipuum in Ecclesia fundamentum. Quapropter etiam ipse Christus Dominus quanvis instituerit nova sacramenta, non tamen instituit, aut fecit novum fidei articulum quantum ad substantiam.

Quemadmodum enim universae veritates scientiarum continentur in hoc principio, quodlibet est, vel non est: ita nulla veritas fidei est, quae quantum ad substantiam non continetur in illo principio, quod proponitur ab Apostolo ad Hebr.11. Accedentem ad Deum oportet credere, quia est, et quod inquirentibus se remunerator est. Ex quo sequitur, quod cum quaerimus, an summus Pontifex possit errare in rebus fidei definiendis, intelligimus, in rebus fidei definitione sua explicandis. Id quod explicatur a nobis exemplo. Si quis consulat moralem philosophum de aliqua morali dubitatione, et ille respondeat veritatem iuxta moralia principia, tunc profecto philosophus ille potius explicat, quod latebat, quam sit ipse autor veritatis. Ad hunc modum quando summus Pontifex definit, aliquid esse de fide tenendum, habet se ut explicantem latentem veritatem, non ut autorem veritatis. Nihilominus est magnum discrimen, quoniam Philosophus ille non iuridice declarat, aut cogit interrogantem, ut sentiat, quod ipse dicit: Ecclesia vero vel Pontifex ita iuridice explicat, ut obliget Christianum sive interrogantem, ut credat, et sentiat esse certum secundum fidem, quod ipse declaraverit esse tenendum. Atque hoc pacto intelligatur D. Thom. in articulo, quando ait, quod nova editio symboli pertinet ad autoritatem summi Pontificis, videlicet, quantum ad novam explicationem. Ex quo sequitur, perperam haereticos adversum nos objicere, quod summus Pontifex faciat novam fidem. Sequitur etiam, vehementer falli eos, qui aiunt, quod Papa non habet aliam potestatem circa res fidei explicandas, quam reliqui Doctores Ecclesiae, cum tamen summus Pontifex habeat iurisdictionem pascendi oves Christi doctrina fidei.

Ultimo notandum est, quod Papa dupliciter potest veritatem aliquam definire. Uno modo sicut doctor et persona privata. Quo pacto Innocent.III edidit commentaria super Decretales. Altero modo ut pastor et iudex universalis Ecclesiae; quae tamen iudiciaria potestas duplex est. Altera qua procedit Pontifex secundum communem usum iudicum iuxta allegata et probata, tam in causis criminalibus, quam in civilibus Christianae reipublicae, excommunicando, vel absolvendo, vel ligando. Haec tamen potestas, quae plenissime residet in summo Pontifice, participatur nihilominus ab aliis Episcopis in suis dioecesibus: imo vero a summo pontifice potest committi, et subdelegari huiusmodi potestas iurisdicendi supra totum orbem. Est autem altera potestas definitiva ad declarandas veritates fidei, quae licet sit potestas iurisdictionis, est tamen altioris ordinis et rationis, quam praecedens, quia convenit Pontifici ex assistentia Spiritus sancti, quae nulli alii promissa est. De qua potestate solet verti in dubium apud Theologos scolasticos, an possit delegari, etsi de prioris potestatis subdelegatione nulla sit dubitatio.

Quaestio ergo plena est, an Pastor universalis Ecclesiae, qui nunc de facto est Romanus Pontifex, possit in rebus fidei definiendis errare. Nam quod possit errare secundum potestatem iudicium ordinariam saltem ex ignorantia facti, aut etiam ex malitia absolvendo aut condemnandu reum, res est apud omnes constituta.

Respondetur ergo ad quaestionem, et sit prima conclusio. Summus Pontifex in quantum Doctor et persona priuata errare potest in rebus fidei, siue errore in culpato, siue culpabili etiam cum pertinacia, ita ut sit haereticus. Haec conclusio est contra Albertum Pyghium Campensem ubi supra, & contra quosdam recentiores Theologos. Est tamen sententia omnium antiquorum & pontificum Romanorum & scholasticorum Doctorum ante Albertum Pyghium, imo & post illum grauiores Doctores ita sentiunt. Vide Caietanum in libro de primatu ecclesiae Romanae, & locis supra citatis. In quibus, tanquam certissimum supponit, Papam fieri posse haereticum, & disputat, an pleno iure definat esse Papa. Hoc ipsum sentit Turrecrem. ubi supra. hoc docuerunt sapientissimi nostri temporis Magistri Salmanticae sacrae Theologiae primarij professores in suis commentarijs super istum art. 10. videlicet, Victoria, Soto, & Cano, ut patet lib. 6. de locis cap. ult. Nunc ergo probat conclusio. Primo. Quia non est licitum Theologo praesertim in re graui nouas opiniones inducere, nisi magna & necessaria ratione cogente: sed nostra conclusio est antiqua & communis opinio, contraria vero noua est, & absque manifesta & urgenti ratione asseritur, ergo non est admittenda. Primus enim author huius opinionis fuit Pyghius lib. 4. de Ecclesiastica hierarc. 8. parum topica & probabili ratione ductus. Est enim voluntarie & gratis assertum, ut cum primum quis creatur summus pontifex, statim confirmetur in fide, ita ut etiam si velit, non possit errare, errore personali. Probat secundo. Nam quamuis opposita opinio praeferre videat quandam pietatem, & pontificiam dignitatem extollere, tamen re bene inspecta parum pia est, an potius minuit pontificiam dignitatem, ergo nostra conclusio est tenenda. Antecedens probat. Quia nihil est pium, nisi quod idem verum est; sed opinio Alberti est minus vera, ac proinde minus pia.

Confirmat. Nam qui tenent illam sententiam, ut eam tueantur, infirmant duas Synodos generales receptas ab ecclesia, & negant etiam illarum decreta, ut statim videbimus. Arguitur ergo tertio. Nam Victor I, Marcellinus, Liberius, Honorius, Anastasius II fuerunt summi pontifices, & errauerunt in fide, ergo. De Victore quidem asserit haereticum fuisse Eusebius lib. 5. Historiae ecclesiastica cap. penult. De Marcellino vero omnes historiae clamant, thurificasse idolis, & condemnatum fuisse in Synodo trecentorum Episcoporum. Liberium autem refert Hieronymus in Chronicis, & Platina consensisse in haeresim Arianam. Anastasium vero Gratian. dist. 19. cap. Anastasius ait, consensisse Nestorianis, & communicasse Achario. Honorium vero anathematizauit 6. Synodus generalis act. 13. & 18. & Tharasius in 7. Synodo generali act. 3. & Epiphanius act. 6. & tota Synodus act. ultima. Et quod magis urget, tres Romani pontifices, Agatho, & Leo II. & Adrianus I tulerunt sententiam in Honorium tanquam in haereticum. Agathonis quidem sententia habetur in epistola ad 6. Synodum generalem actione 4. Leonis vero sententia habetur in epistola, qua eandem Synodum confirmauit. Ubi ita inquit; Anathematizamus Honorium, qui hanc Apostolicam Ecclesiam non Apostolicae traditionis doctrina illustrauit, sed profana proditione immaculatam fidem subuertere conatus est. Adriani autem sententia habet act. 7. in 8. Synodo generali. Ubi ait, quod licet Honorio ab Orientalibus anathema sit dictum, hoc tamen fuit, quoniam accusatus erat de haeresi, in qua licitum est minoribus A de superioribus iudicare.

Huic nihilominus argumento, quod fecimus, multipliciter respondent fautores contrariae sententiae. Negant primo fidem historiarum. Et profecto quanuis hac via possit excusari Victor ab haeresi, quoniam Paulianistae & Artemonitae mentiti sunt, asserentes illum esse suae factionis consortem, ut bene probat Euseb. ubi supra. Item posset excusari ab haeresi Marcellinus, quoniam se constat idolis sacrificasse merito credendum est: postea enim poenitentia ductus martyr effectus est, & canonizatus.

(De Liberio autem & Anastasio, an fuerint haeretici, maneat fides apud Gratianum & Platinam.) Tamen de Honorio I. non habent, quod respondeant, nisi quod exemplaria textae & septimae Synodi generalis corrupta sint per falsarios, cum tamen ab Ecclesia ut authentica circumferantur, & legantur. Iam vero modestius respondent secundo quidam, concilia, summosque Pontifices errare posse, cum iudicent secundum ordinariam iudicum potestatem iuxta allegata & probata. Atque ita aiunt, contra Honorium falso testes attulisse offerentes epistolam eius nomine, quam aut ipsi finxerunt esse Honorij, aut certe ex odio vitiarunt illam. In qua continebatur haeresis Eutychetis, & Dioscoriae, propterea pontifices & concilia condemnaverunt Honorium re vera innocentem, sed iuxta allegata & probata haereticum iudicatum. Respondent tertio aliquanto modestius, Honorium quidem pontificem consensisse in sententiam Eutychetis, & Dioscori non tamen fuisse haereticum, quia nondum illa sententia erat damnata ut haeresis, atque proinde Honorius non fuit privatus. Nihilominus damnatus est tanquam haereticus, quia Ecclesia non iudicat de interioribus: erat autem externa testimonia sufficientia ad illum condemnandum, praesertim quia tunc temporis iam Honorius e vita excesserat, nec potuit se purgare, neque quisquam alius pro illo respondit. 

Verum si huiusmodi solutiones sophisticas admittamus, multo maiora inconuenientia sequuntur, quam si fateamur, Honorium fuisse haereticum. Etenim ex prima solutione destruitur autoritas duarum vel trium Synodorum generalium: imo omnium, si semel admittamus, licitum esse nobis asserere, exemplaria conciliorum esse depravata. De secunda vero solutione, quanuis admittatur esse possibile, quod pontifices & concilia errent, quando eo pacto procedunt; tamen temere dicitur, quod de facto errant in re grauissima, & quod praestiterint dignam diligentiam in examinandis testibus, inquirentes, esset ne illa epistola Honorij, an non. Et certe ridiculum est, quod post nongentos annos Albertus Pyghius inuenerit, testes illos falsos atque falsarios fuisse. Sed esto ita disputationis gratia, quod illi pontifices in condemnatione Honorij errauerint, tamen negari non potest, quin pro constanti habuerint in haeresim summum pontificem posse incidere, alioquin accusationem de haeresi nullatenus admisissent. Et denique ex tertia solutione etiam sequitur aduersus eosdem autores, quod saltem summus pontifex possit errare, errore inculpato, quod est contra priuilegium, quod ipsi aiunt colligi ex illo Lucae 22. Ego rogaui pro te Petre, ut non deficiat fides tua. Ubi aiunt, quod nullo modo errare possit pontifex errore culpato neque inculpato: eo vel maxime quod ad Ecclesiae utilitatem parum retulerit, cp summus Pontifex erret in fide culpate vel inculpate; utroque enim modo errare faciet gregem sibi commissum, si sicut ipse sentit, tanquam fidem catholicam aliis tradiderit. Hactenus de illorum solutionibus.

Nunc vero ad quasdam speciales obiectiones contra nostram conclusionem breuiter respondendum est. Obiiciunt enim primo, priuilegium illud, quod ipsi intelligunt Lucae 22. Ego rogaui pro te Petre, non fuisse concessum soli Petro, sed etiam omnibus Petri successoribus; sed si referatur ad Petrum, intelligitur, ita ut fides Petri neque personalis, neque publica deficere potuerit, ergo eodem modo intelligendum est, si referatur ad Petri successores. Minor patet ex supradictis. Maior vero probatur. Quia illud priuilegium non fuit collatum Petro, quatenus erat Apostolus alioquin Apostolus Thomas nunquam fidem amisisset, sed datum est illi, quatenus erat uniuersalis Ecclesiae Pastor, ac proinde transit huiusmodi priuilegium ad Apostolos Petri successores.

Huic obiectioni respondetur, quod huiusmodi priuilegium duo continebat. Alterum, quod spectabat ad Petri personalem excellentiam, videlicet, quod propria fides eius non deficeret. Alterum, quod pertinebat ad officium summi pontificis & Christi Vicarii, videlicet, ut in proponenda doctrina totius ecclesiae & in confirmandis fratribus publica fides Petri non deficeret. Dicimus ergo, quod Petri successores succedunt illi in hoc priuilegio, quantum attinet ad officium summi pontificatus, & communem Ecclesiae gubernationem: non autem sunt haeredes illius priuilegii in iis, quae spectabant ad Petri personalem dignitatem. Quemadmodum etiam omnes Apostoli acceperunt a Christo Domino potestatem uniuersalem gubernandi Ecclesiam ubique terrarum, & non solum quilibet illorum in propria dioecesi, & nihilominus Episcopi Apostolorum successores non haereditarunt illam priorem & generalem potestatem, sed solum illam particularem erga propriam dioecesim.

Secunda obiectio illorum est. Quia videtur illis, ad suauem Dei dispositionem gubernantis Ecclesiam attinere, ut summus pontifex nequeat esse haereticus. Nam ipse iudex debet esse regula sui & obliqui, atque quilibet iudex profert sententiam iuxta proprium iudicium: esset autem quasi violentum, ut summus pontifex haereticus definiret aliud, quam ipse sentit, ergo.

Huic obiectioni respondemus, quod eadem via probaretur, quod summus pontifex non possit esse peccator vel idololatra, quia ipse debet iudicare contra peccatores & idololatras. Dicendum ergo quod quemadmodum ad suauem dispositionem & ordinem uniuersi pertinet, quod aqua sursum ascendat, cum opus fuerit, ne detur vacuum, quamuis secundum propriam & specificam inclinationem deorsum propensa sit; ita etiam ad suauem Ecclesiae uniuersalis dispositionem & ordinem pertinet, quod qui est Vicarius Christi in terris, recipiat ab ipso Christo talem influentiam, cum opus fuerit, ut in definienda veritate fidei sequatur infallibiliter doctrinam Christi, etiam si ipse pontifex alias ex propria malitia aut ignorantia erret. In qua re magis ostenditur Dei omnipotentia, qui per instrumentum etiam errantis profert infallibilem veritatem.

Tertia obiectio est. Nam si concedamus (aiunt) Papam non posse haereticum esse, magnas euadimus difficultates & quaestiones, videlicet. Utrum papa propter haeresim amittat pontificiam dignitatem, & a quo nam sit iudicandus? Quae quaestiones a Theologis difficile expediuntur. Huic obiectioni respondetur, indignum esse viro Theologo, quaestionis alicuius difficultate fractum veritatem deserere, sed magis decet veritatem abditam inquirere, & dilucidare. Quamobrem sit nobis secunda conclusio in ordine huius disputationis.

Secunda conclusio, Si Pontifex summus in haeresim incidat, non statim amittit pontificiam dignitatem, antequam ab ecclesia deponatur. Haec conclusio est contra Turrecrematam libr. 2. Summae. cap. 112. ad 7. argumentum. Ubi ait, quod si Romanus pontifex efficiatur haereticus, ipso facto quo cadit a fide Petri, cadit a cathedra & sede Petri, & per consequens iudicium, quod faceret talis haereticus, non esset iudicium Apostolicae sedis. Et in libr. 4. p. 2. capit. 18. 19. & 20. tenet eandem sententiam. Et haec sententia dicitur a Caietano in Opusculo de autoritate papae & concilij capit. 18. esse multorum virorum. Sed ipse Caietanus tenet nostram conclusionem ibidem capit. 17. & 18. Et probatur primo. Alij Episcopi si haeretici sint, adhuc retinent suam dignitatem Episcopalem, donec deponantur, ergo & summus pontifex. Probatur consequentia. Quia summus pontifex non debet esse deterioris conditionis, quam alij Episcopi. Antecedens vero probatur. Quia Ecclesia vel papa, ad quem spectat depositio haeretici episcopi, non potest iudicare de internis actibus, potest autem episcopus esse haereticus haeresi solum interiori, ergo talis episcopus adhuc retinet suam dignitatem episcopalem. Et confirmatur. Quia alias sequeretur, quod si episcopus vel etiam summus pontifex mentalis haereticus postea rediret ad meliorem mentem, teneretur se prodere, aut sedem propriam pontificatus relinquere, quia non esset verus praelatus, nisi de novo eligeretur, quae omnia durissima essent. Probatur secundo. Si pontifex semel haereticus postea sit paratus corrigi, non est deponendus, ut etiam adversarij admittunt, ergo non desinit esse pontifex. Patet consequentia. Nam si semel desijsset esse verus pontifex sive iure divino sive humano, non posset iterum in sede collocari nisi per novam electionem. Probatur tertio. Periculosum esset, si totius ecclesiae gubernatio penderet ab unius hominis fide, quam utrum ipse habeat in corde, nemo potest agnoscere, & magna inconvenientia sequerentur. Primo quidem, quia hoc pacto possent omnes pontificiae definitiones infirmari non solum ab haereticis, sed etiam a catholicis. Quis enim esset certus, an ipse pontifex habeat veram fidem? Deinde consequenter omnes leges & statuta, quae a pontifice dimanarent, simili ratione infirmarentur. Et denique omnia inconvenientia, quae sequuntur ex haeresi asserentium, per quodlibet mortale peccatum praelatum amittere suam dignitatem, sequuntur etiam ex opinione contraria conclusioni nostrae, ut v. g. quod haberemus dubios pontifices & ignotos, & omnia versarentur in confusione quadam Babylonica.

Sed contra nostram conclusionem secundam & primam objiciunt oppositum opinantes. Nam cum primum summus pontifex incidit in haeresim, desinit esse caput universalis Ecclesiae, ergo definit esse pontifex. Consequentia patet, & probatur antecedens. Quia summus pontifex statim definit esse membrum. Ad hanc obiectionem facile respondebimus ex doctrina superius tradita, dum ecclesiae definitionem explicaremus. Dicimus ergo nunc, quod summus pontifex dicitur esse caput ecclesiae, non ratione sanctitatis aut fidei quam habet, sic enim non influit in reliqua membra; sed dicitur esse caput ratione officii ministerialis ad gubernandam ecclesiam definiendo veritatem, statuendo leges, ministrando sacramenta, quae omnia exterius exercentur secundum ecclesiasticam hierarchiam visibilem, & ut ita dixerim palpabilem. Caeterum quod ipse pontifex propter haeresim desinat esse membrum Christi, eo quod definit recipere ab illo spiritualem influentiam ad propriam sanctitatem definatam, hoc non impedit, quominus pontifex dicatur esse potissimum membrum ecclesiae, videlicet caput, quantum ad Ecclesiasticam gubernationem. Quemadmodum, & praetor ciuitatis dicitur esse caput reipublicae. Adnotauimus ubi supra, quod cum ratio membri metaphorice dicatur, potest esse metaphorae diuersa consideratio. Atque secundum unam considerationem pontifex non est membrum Christi aut ecclesiae, & secundum alteram erit membrum Christi & ecclesiae.

Tertia conclusio In publico fidei iudicio non est distinguenda Apostolica sedes ab Apostolico praeside vel summo pontifice, neque Romanas sedes a pontifice Romano. Haec conclusio est contra sententiam Alfonsi de Castro, qui lib.1. contra haereses cap.8. ait, Apostolicam sedem continere non solum summum pontificem, sed etiam simul Cardinalium collegium, atque ita summum pontificem per se solum errare posse. Nihilominus probatur nostra conclusio. Quia priuilegium concessum Petro ut Christi Vicario in confirmandis fratribus, concessum est ipsi soli absque aliorum Apostolorum consortio, ergo vera est conclusio. Probatur antecedens Matth.16. ubi referentibus aliis Apostolis falsas sententias hominum de Christo, ut v.g. quod esset Elias, aut Ieremias, aut unus ex Prophetis, rursusque interroganti Christo; Vos autem quem me esse dicitis? Respondit Petrus ante omnes, & dixit: Tu es Christus filius Dei viui; ac proinde meruit audire; Beatus es Simon Bar-Iona, quia caro & sanguis non reuelauit tibi, sed pater meus qui est in caelis. Et ego dico tibi, quia tu es Petrus, & super hanc petram aedificabo ecclesiam meam &c. Ubi Christus dominus promisit Petro tanquam suo Vicario infallibilem in decernendis rebus fidei autoritatem, quam non promisit aliis Apostolis. Praeterea Lucae.22. dicitur: Simon ecce Satan expetiuit vos, ut cribraret sicut triticum; ego autem oraui pro te, ut non deficiat fides tua, & tu aliquando conuersus confirma fratres tuos. Ubi satis singulariter sermo Christi refertur ad Petrum tanquam ad Vicarium, qui futurus erat aliorum iudex & regula. Non enim frustra dicit, singulariter se pro Petro orasse, ut non deficeret fides eius: ad quem pertinebat fratres confirmare. Quae omnia ad successores Petri referenda videntur, qui ex officio debent Cardinales & uniuersos fideles confirmare in fide. Nam profecto Apostolos ipsos Christus Dominus in fide & charitate sine Petri adminiculo, Spiritu sancto misso de caelo, confirmauit. Tandem Iohann.21. Ubi Petrus institutus est a Christo Domino universalis ecclesiae Pastor, ad quem spectaret oves Christi salubri doctrina pascere, praemisit Christus ante huiusmodi institutionem haec verba; Simon Iohannis diligis me plus his? Ubi comparavit Petrum cum reliquis Apostolis, ut ostenderet, se specialiter soli Petro tanquam suo Vicario totius ecclesiae pontificatum committere. Probatur secundo conclusio nostra. Cum fideles accedunt ad sedem Apostolicam de rebus fidei instruendi; cum etiam concilia ab eadem sede suorum decretorum confirmationem postulant, non adeunt Cardinales, neque interrogant nisi solum pontificem, qui in Apostolica sede praesidet, ergo vera est conclusio de soli pontifice. Quia solus summus pontifex, etiam excluso cardinalium collegio, est Christi Vicarius & Petri successor (quis enim hoc negare audeat?) ergo ipse solus errare non potest. Probatur tertio. Quia autor qui oppositum sentit, & si qui alii sequuntur illum, propterea secernunt Apostolicam sedem a summo pontifice, quia nesciunt alio pacto ad argumenta facta respondere; sed huiusmodi argumenta facile dissolui possunt, si dicamus, summum pontificem errare posse errore personali, non autem errorem suum ecclesiae ex officio proponere credendum, ergo &c.

Ex dictis colligitur, quod autoritas haec definiendi res fidei primo residet in summo pontifice: deinde in Apostolica sede. Hoc patet. Quia ut dudum ostendebamus, privilegium firmitatis in fide concessum est soli Petro, & deinde ad eius sedem Apostolicam derivatur. Imo vero si proprie loquamur, nihil aliud est sedes Apostolica, quam successor Petri in praelatione & primatu gubernationis ecclesiae.

Quarta conclusio. In publico fidei iudicio non potest summus pontifex errare. Hanc conclusionem asserit D. Tho. hic, & infra q. 11. art. 2. ad 3. & lib. 4. contra Gent. cap. 76. & Opuscul. 1. contra errores Graecorum cap. 33. & c. 65. usque ad 70. & Thomas Waldensis lib. 4. Doctrinalis antiqui fidei ca. 47. & 48. & Turrecremata libr. 2. Summae a c. 107. usque ad 112. & Albertus Pychius lib. 4. Ecclesiast. hierarc. a ca. 2. usque ad 8. & Iohannes Ekius in Enchirid. de primatu Petri & Caietanus ubi supra maxime in Opusculo de primatu Romanae Ecclesiae. ca. 12. & 13. & 14. & Magister Cano de locis lib. 6. per totum, praecipue a cap. 9. usque ad 7. qui omnes autores plurima testimonia recitant Pontificum & Sanctorum Patrum & antiquorum conciliorum hanc veritatem asserentium. Quo circa arbitror, hanc conclusionem tanquam Apostolicam traditionem esse tenendam. Et quidem ut talis haberetur ab omnibus fidelibus, nisi a tempore concilii Constantien. in agro Domini inimicus homo, idest diabolus, zizaniam superseminasset. Etenim usque ad illa tempora soli Graeci errabant in hac parte. Atque ita D. Th. in Opusculo citato hunc errorem tanquam Graecorum singularem narrat. Et proculdubio, si quaestio haec ad concilium legitimum deferretur, non dubito, quin praedicta conclusio definiretur tanquam vera fides, & contraria anathematizaretur. Quia potest ostendi contrarium, quod iam est definita a Leone X. in bulla contra Lutherum articulo 8. in quo Lutherus aiebat, quod etiam si papa & maior ecclesiae pars aliquid sentiret, non esset peccatum neque haeresis oppositum tenere; etiam si talis sententia definiretur tenenda tanquam de fide Catholica.

Qui articulus cum reliquis omnibus ibidem contentis damnatur a pontifice, & excommunicatur quicunque illos docere praesumpserit. Probatur praeterea conclusio ex illo Deuter. 17. ubi dicitur: Si difficile & ambiguum apud te iudicium esse prospexeris &c. Et iudicium intra portas tuas videris verba variari, surge, & ascende ad locum, quem elegerit Dominus tuus, veniesque ad sacerdotes Leuitici generis, & ad iudicem, qui fuerit illo tempore: quaerentesque ab illis, iudicent deinceps nullus in terrescat superbia. Hinc sumitur argumentum a minori ad maius. Si summus synagogae pontifex, de doctrina interrogatus errare non poterat in definiendis controuersiis; ergo multo minus summus pontifex ecclesiae Christi Vicarius & Petri successor poterit errare. Et confirmatur. Magis enim necessarium est, ut ecclesia habeat huiusmodi regulam infallibilem quam olim synagoga, quae tantum constabat ex una gente & natione, ubi pauciores controuersiae oriri poterant. Nunc enim ecclesia noua ex multis & variis nationibus collecta pluribus controuersiis turbari potest, ergo infallibilis definiendi regula in summo pontifice nunc magis quam olim necessaria est.

Praeterea probatur eadem conclusio. Quia D. Petrus errare non poterat in definiendis controuersiis de fide, sed summus pontifex succedit Petro in eadem autoritate, ergo non potest errare. Maior patet ex testimoniis citatis argumento primo pro conclusione praecedenti. Minor patet. Quia sicut Christus Dominus instituit ecclesiam perpetuo duraturam usque ad consummationem seculi, ita ut portae inferi non praeualeant aduersus eam: ita videtur instituisse in ipso Petro ipsiusmet successorem, qui pasceret, & regeret ecclesiam, ut definitum est in Concilio Constantiensi Sessione 8. contra Vuitcleff, Sessione 15. errore 1. & 27. contra Iohannem Hus, & in Bulla Martini Quinti, quae habetur in fine concilii, ubi condemnatur tamquam error, quod papa non sit Christi Vicarius & successor.

Item probatur conclusio. Quia tantam debet summus pontifex in ecclesia autoritatem habere, quanta est necessaria, ut in unitate fidei fideles contineantur, sed ad huiusmodi unitatem necessaria est in summo pontifice infallibilis definiendi potestas, ergo habet illam. Maior est manifesta in omni republica bene instituta. Minor vero probatur. Quia in ecclesia frequenter oriuntur quaestiones de fide, at vero si non esset in ecclesia iudex unus, qui eas lites componeret, essent in ecclesia perpetuae dissensiones in doctrina fidei, ac proinde ecclesiae unitas periret. Ergo quod si quis dicat, ad hunc finem satis esse, quod infallibilis autoritas sit in concilio uniuersali. Contra hoc est, quod huiusmodi controuersiae de fide frequenter oriuntur in ecclesia, & necesse est, ut remedium in promptu habeant paratum; at vero uniuersale concilium toties congregari & difficile & impossibile est: Rursus etiam si in promptu esset congregare concilium, quid fiet, si Patres concilii inter se dissentiant? Et quid si maior illorum pars (quod fieri potest) falsam sententiam tueatur? Tunc sane non alius relinquitur portus, nisi ut ad Christi Vicarium confugiamus, qui unus quaestiones omnes componet: atque hoc est Christi sapientiae omnino consequentissima, quae est ratio D. Thom. in hoc artic.

Quinta conclusio. Romanus pontifex habet hanc firmam & infallibilem autoritatem in definiendis rebus fidei, quam diximus habuisse Petrum, & eius successoribus fuisse collatam. Haec conclusio mihi non videtur minus certa quam praecedens, si loquamur de Romano Episcopo quatenus de facto est summus pontifex sive humano sive divino iure. Patet enim ex dictis & ex autoribus citatis praesertim ex Turrecremata lib. 2.cap.36. quod si Romanus Episcopus est summus pontifex, quod est Christi Vicarius & Petri successor. Probatur secundo. Quia omnes haereses hactenus damnatae in ecclesia, damnatae sunt a Romano pontifice, ergo ipse est verus Christi Vicarius, alias liceret modo dubitare de illis omnibus haereticis hactenus damnatis. Probatur tertio. Quia conclusio definita est a Nicolao, vt patet 22. dist. Ofs. Vbi dicitur, quod in haeresim labitur quicunque negat ecclesiam Romanam esse caeteris praepositam. 

Atque id ipsum dicitur in octava Synodo generali Sessione 1. & 7 & in Concilio Constantien. in Bulla Martini V. quae habetur in fine concilij. Et denique in congregatione facta ante annos centum Compluti per Alfonsium Carrillo Archiepiscopum Toletanum de mandato summi pontificis Sixti IIII. contra Petrum Oxomensem Doctorem alias Parisiensem clericum secularem, qui Salmanticae sacrae Theologiae primariae cathedrae praefectus fuit, qui solus magistrorum Dominicanae familiae seriem in eadem cathedra ab ipsius institutione praesidentium interrupit satis infeliciter. Nam eius libri simul cum cathedra in qua sedebat in media schola maiori igni traditi sunt comburendi. Huius Doctoris inter alias septima propositio, Ecclesiam Romanam posse errare in fide, quae condemnata est tanquam haeretica. Et ipse Sixtus Quartus in extravaganti contra eundem Petrum confirmavit illius congregationis acta, & eandem propositionem damnat tanquam haeresim. Quapropter ipse Petrus coactus est sententiam retractare sub tali verborum forma. Consentio Sanctae matri ecclesiae Romanae, & Sedi Apostolicae, & ore & corde confiteor, me tenere illam fidem, quam dominus Sixtus papa modernus autoritate Evangelica & Apostolica tenet, & omnes qui contra hanc fidem venerint dignos aeternae damnatione pronuncia. Huius concilij Complutensis acta, & praedictae extravagantis verba habentur in Summa conciliorum in vita & decretis Sixti Quarti. 

Ultimo probatur conclusio. Quia a Romana Sede & ab eius praeside non est fas appellare. Item ab eadem confirmationem suorum decretorum concilia petunt, ergo. Antecedens negari non potest a Catholico, vt praeterit Canones & historias Ecclesiasticas. Et videtur necessarium. Nam si fas esset a Romana Sede ad concilium appellare, non modica errandi haereticis daretur occasio. Consequentia vero probatur. Quia si Romanus pontifex errare posset, esset contra omnem rationem negare appellationem ab eo ad concilium, quod errare non posset. Quod si huic argumento respondeat quis, quod de facto non est fas appellare a Romano pontifice ad concilium, eo quod etiam de facto & humano iure positivo Romanus Episcopus est idem & summus pontifex, caeterum a summo pontifice non est licitum appellare; Contra hanc solutionem sic replica. Si Romanus pontifex non esset iure divino summus pontifex, sequitur, quod neque iure divino habeat infallibilitatem in definiendi rebus fidei. Rursus, ergo esset contra rationem non admittere appellationem ad concilium, in quo illa firmitas & infallibilitas iure divino existeret; imo vero salua fide posset dubitari, an ipse Romanus episcopus esset, summus pontifex, & haberet illam infallibilitatem in definiendo.

Superest iis ad argumenta i principio posita respondere.

Ad primum argumentum respondetur, quod propter illud haereticus Uuicleff opinatus est, quod post Urbanum Sextum non est aliquis admittendus ut summus pontifex, sed viuendum esse Graecorum more sub propriis legibus. Quem errorem sequuti sunt postea Lutherani; fuit tamen damnatus in concilio Constantiensi Sessione 8. Dicendum est igitur, nullam esse rationabilem dubitationem de electione Martini Quinti. Primo, quia secundum fidem est in Ecclesia autoritas eligendi summum pontificem. Papa vero tanquam Ecclesiae caput praescribit electionis faciendae modum & determinat, per quos electio fieri debeat; ac proinde statuit, ut per solos Cardinales fieret. Quod si pontifex (quod Deus auertat) simul cum omnibus Cardinalibus peste aut gladio perirent, nihilominus certum est manere in Episcopis & in clero Romano autoritatem ad eligendum papam, aut certe ad concilium conuocandum, in quo eligeretur summus pontifex. Atque ita factum est, quando Martinus Quintus fuit electus. Etenim cum tres simul se gererent ut summi pontifices, videlicet, Ioannes XXIII, & Gregorius XII, & Benedictus XIII, tunc industria & opera Sigismundi Imperatoris congregatum est concilium Constantiense, ubi primo interfuit Ioannes XXIII cum suis sequacibus, sibique obedientibus; deinde conuenerunt aliae duae obedientiae, & per communem consensum totius Ecclesiae depositi sunt a summo pontificatu tres supradicti; vir, & decretum est, ut simul cum Cardinalibus designarentur ex singulis nationibus, quae concilio interfuerant, sex viri, qui in electione noui pontificis ferrent suffragia pro illa vice tantum. Atque ita ut constat ex Sessione 41. electus est omnium consensu Martinus Quintus, Anno Domini 1417. in festo Sancti Martini. Potuit igitur Ecclesia propter communem errorem facti deponere tres illos, qui dicebantur pontifices, etiam si illorum aliquis esset verus pontifex. Omnes enim tenebantur cedere iuri suo propter Ecclesiae communem utilitatem; alioquin si nollent cedere, poterant deponi ab Ecclesia, quae etiam potuit nouum pontificem creare, sicut factum est. Praeterea. Etiam si a solis Cardinalibus & illis dubiis; imo falsis electus fuisset Martinus Quintus, & sine conuocatione concilij, posset nihilominus dici verus pontifex propter communem consensum Ecclesiae & errorem facti. Nam ut habetur in lege Barbarius. ff. de officio Praetoris, ubi est communis error facti, habet iurisdictionem praelatus, & omnia gesta & acta illius valent tam in ciuilibus quam in spiritualibus; unde & parochus excommunicatus etiam nominatim, si sit communis error facti, vere absoluit. Atque ita Cardinales, qui elegerunt Martinum Quintum, eo quod habebant titulum Cardinalatus & erat communis error facti, habuerunt iurisdictionem ad ferendum suffragium in electione pontificis: & sic electus esset indubitatus summus pontifex. Respondetur tertio, quod etiam si concedamus, quod ipsa electio Martini Quinti fuisset nulla tamen quia postmodum a tota Ecclesia acceptatus est ut pastor universalis, fuisset revera summus pontifex & consequenter eius successores. Quemadmodum etiam Gothi per tyrannidem occupaverunt primum Hispaniam, sed deinde consentiente regno fuerunt veri Reges & tales vocantur in conciliis Toletanis, praecipue in concil.5.canone 3.

Ad secundum argumentum respondetur, quod etiam si in Ecclesia esset aliquis putatus pontifex, qui revera non esset, nunquam tamen error ipsius definientis redundabit in Ecclesiam universalem, quia vel non definiet, vel definiet verum, vel si falsum definiet, non recipietur ab Ecclesia, sed revelabitur error definitionis vel definientis. Et hoc citra miraculum, sed secundum legem communem, quae Matthaei 16.explicatur, dum dicitur; Et portae inferi non praevalebunt adversus eam.

Secundo respondetur, quod si is qui aestimatur pontifex, & revera non est, fuerit incapax Pontificatus, ut si v.g. sit foemina, quod quidam voluerunt dicere de Iohanne Octavo, vel non sit baptizatus, nullam omnino habebit iurisdictionem spiritualem. Si vero sit habilis ad pontificatum, sed eius electio fuerit nulla propter aliquem defectum, tunc habebit ex parte iurisdictionem, quam Vicarius Papae solet habere Sede vacante, non tamen habebit potestatem definiendi res fidei infallibiliter, quoniam haec in solo vero pontifice residet.

Respondent aliqui tertio, quod postquam Papa definivit aliquid tenendum secundum fidem, tunc etiam secundum fidem est asserendum, ipsum esse summum pontificem. Ut si v.g. Gregorius XIII. definiat nunc, aliquam propositionem esse tenendam secundum fidem, definit etiam simul & consequenter, se esse summum pontificem. Et eodem modo dicunt de concilio, quod simul definit conclusionem fidei, & ipsum esse concilium. Et probant. Quia conclusio fidei non potest sequi nisi ex duabus praemissis fidei, vel altera fidei, & altera cognita lumine naturae; sed conclusio quam definit Pontifex, est certa secundum fidem, & pendet ex istis praemissis, summus pontifex errare non potest, & hic est summus pontifex; sed minor non est cognita lumine naturae ergo ex fide habetur.

Praeterea probant a posteriori. Bene sequitur, qui habet potestatem confirmandi, & confirmat fratres in fide, est summus pontifex; sed hic confirmat fratres in fide, ergo est summus pontifex. Maior habetur Lucae 22. & minor patet ad sensum, post quam Gregorius definivit aliquam veritatem de fide. Etenim ante illam definitionem dubitabant fideles, post illam vero iam firmiter credunt, igitur illa conclusio, hic est summus pontifex, habetur secundum fidem.

Probant tertio. Si summus pontifex aut concilium dum definiunt aliquam propositionem, non definirent implicite & consequenter se habere autoritatem ad definiendum, sequeretur, ultimam resolutionem in rebus fidei fieri tantum in proprium cuiusque fidelis iudicium, neque esse aliquam certam ac regulam visibilem, ad quam fiat ultima resolutio, quod videtur esse in favorem Lutheranorum. Probant sequela. Quoniam ad proprium cuiusque iudicium spectaret iudicare, sit ne hic summus pontifex, sit ne illud concilium.

Et denique confirmatur. Quia ut supra dictum est, ad fidem pertinet, ut credamus, & confiteamur, non solum esse Ecclesiam Christi in mundo, sed etiam esse hanc Ecclesiam singularem, in qua fideles militant sub uno Romano pontifice. ¶Nihilominus praedictae rationes non efficaciter convincunt. Nam prima ratio illorum, qui praedicto modo respondent, si aliquid valeret, probaret etiam, quod prius deberet esse certum secundum fidem, quod hic sit summus pontifex, quam quod conclusio definita sit certa secundum fidem. Etenim iuxta posteriorsticam doctrinam praemisse debent esse prius cognitae quam conclusio, & magis certae, ac proinde prius oportebat certo cognoscere, hunc esse summum pontificem, quam ex fide assentire conclusioni ab eo definitae, non ergo oportet expectare, ut pontifex aliquid definiat, ad hoc quod nobis sit certum secundum fidem Catholicam, quod ipse sit summus pontifex. Sed neque secunda probatio illorum est efficax, quia potest aliquis respondere, illam propositionem esse certam secundum fidem, eo quod tota Ecclesia illam acceptat, quae errare non potest, non autem quia sit certum secundum fidem, quod ille homo singularis sit summus pontifex. Sed neque tertium illorum argumentum convincit. Etenim resolutio huius veritatis, Ecclesiam esse veracem & infallibilem regulam, fit tametsi ad testimonium intrinsecum Spiritus sancti etiam quo ad nos, non autem fit ad ipsammet Ecclesiam, quia, scilicet, ipsa iudicat, se esse veracem, sed quia intime nos inclinat Spiritus sanctus, ut credamus illam esse veracem in explicandis rebus fidei, iuxta illud 1. Iohan. 4. Qui est ex Deo, audit nos. Unde non opus est, quod ut aliqua propositio habeatur certa secundum fidem, colligatur per consequentiam ex illo antecedenti, iste est summus pontifex, & iste definit, & proponit hanc propositionem, ergo est de fide. Sufficiet enim nobis, quod a tota Ecclesia acceptetur tanquam certa secundum fidem, ut inde possimus iudicare, & tenere, illam esse certam secundum fidem.

Quapropter ad argumentum principale possumus respondere quarto, quod etiam post summi pontificis & concilii definitionem solum habetur ex humana prudentia & evidenti inquisitione aut etiam ex infusa prudentia, cui potest subesse falsum speculative, quod hic est summus pontifex, & quod hoc est concilium rite congregatum & confirmatum. Nihilominus ipsa propositio sic definita habenda est certa secundum fidem. Ut quando aliquis praedicator fidem praedicat apud barbaros, ipsi barbari possunt credere ex fide infusa Evangelii, & tamen non assentire ex fide infusa, quod ille praedicator errare non potest. Sed ex hominis coniecturas indicant, quod ille praedicator non fallit, neque fallit in illa regulatione. Et ad argumentum in forma respondet, quod summus pontifex iste singularis habet se tanquam conditio sine qua non, non autem ut ratio credendi sit eius autoritas.

Verum tamen haec quarta solutio explicatione opus habet. Videtur enim ex illa sequi, quod non sit necessarium credere secundum fidem, hanc Ecclesiam in singulari esse ecclesiam Catholicam, sed quod sufficiat credere, & confiteri in communi, Ecclesiam esse catholicam. Probatur sequela. Quia haec Ecclesia singularis, non est alia, nisi quae de facto nunc est sub summo pontifice Gregorio XIII. & quae hic & nunc congregata est in hoc numero concilio v.g. Tridentino, ergo si fides immediate non inclinat ad credendum, hoc esse Concilium, & hunc esse pontificem, sequitur, quod non inclinet ad credendum in singulari, hanc esse Ecclesiam catholicam. Probatur consequentia. Quia non potest aliunde dignosci haec Ecclesia in singulari hic & nunc nisi per huiusmodi conditiones & circumstantias singulares: Ad hoc argumentum respondetur, nego sequelam. Non enim haec ecclesia singularis individuatur per se, per hoc quod militat nunc sub isto pontifice singulari, neque per hoc quod congregata est in isto concilio. Etenim ante istum pontificem & ante hoc concilium erat haec Ecclesia: & similiter finito concilio & mortuo pontifice manet haec eadem numero Ecclesia, ergo eius individuatio non consistit in praedictis circumstantiis, quanvis sint quaedam signa ad investigandum, quaenam & ubi sit Ecclesia, quae dicitur catholica. Dicendum ergo, quod Ecclesia individuatur, per hoc quod est congregatio fidelium subdita successori Petri & Romano pontifici de facto, sive iste numero sive alius sit iste Romanus pontifex. Unde quandiu putatur esse talis hic homo in singulari, tunc Ecclesia quae subditur illi, est haec singularis & catholica Ecclesia, quae prudenter iudicat & interdum credit & moraliter, quod hic homo sit rite electus supposita fide quae docet, esse in Ecclesia potestatem eligendi pontificem successorem Petri.

Dicimus ergo, quod fides & Spiritus sanctus immediate inclinat ad credendum, hanc quae nunc dicitur Romana Ecclesia, esse veram & catholicam Christi Ecclesiam, sive iste homo singularis sit vere pontifex Romanus sive non. Hoc enim pendet ex quibusdam circumstantiis, quae possunt deficere, ut v.g. necesse est illum esse baptizatum, & fortassis non est baptizatus. Similiter pendet ex eo, quod iste sit vir, & fortassis est faemina. Sicut vulgo dicitur de Iohanne VIII. Caeterum si res ita se habet, quod hoc concilium fuerit congregatum & confirmatum a vero pontifice, tunc non solum humana fides causat singularem assensum veritatis definitae in tali concilio, sed etiam fides & Spiritus sanctus inclinat ad assensum illius veritatis sic definitae. Si autem re vera non sit iste, qui putatur esse verus pontifex, & concilium non sit, ut putatur esse rite congregatum & confirmatum, tunc fidelis particularis, aut aliqua particularis congregatio poterit falli, putans se assentire ex fide infusa illi propositioni definitae, cui tamen revera non assentit nisi ex fide humana & humanis coniecturis, ex quibus fallitur. Nunquam tamen admittendum est, totam ecclesiam falli acceptando huiusmodi definitionem concilii in notitiis. Si tota Ecclesia acceptaverit, signum certissimum erit, quod propositio definita vera est, & ad fidem pertinet, etiam si ille qui habebat ut summus pontifex, non esset verus pontifex.

Nihilominus omnibus supradictis non obstantibus valde temerarium esset & scandalosum, si postquam Ecclesia acceptavit aliquem ut summum pontificem, negaret aliquis, illum esse summum pontificem verum, nisi ostenderet illum non esse baptizatum, aut non esse virum: alioquin non solum esset vehementer suspectus de haeresi, sed etiam ut haereticus merito puniretur. Quia videretur negare, in Ecclesia esse potestatem eligendi summum pontificem Petri successorem. Notissime disputandus est moralis casus, quod aliquis ascendat ad culmen pontificatus, absque hoc quod sit baptizatus, eo vel maxime quod ad divinam providentiam spectare creditur, ut non permittat hominem non baptizatum ascendere ad sacerdotium, & multo minus ad summum pontificatum. Caeterum quod dicitur de Iohanne illo fuisse faeminam, incertum est. Et quando id semel acciderit, non tamen admittendum est, quod toti Ecclesiae proponat aliquem errorem tanquam de fide credendum, & quod ab Ecclesia acceptetur.

Et si quis objiciat, quod fidei potest in Ecclesia, ut hostia non consecrata adoretur ut consecrata ex affectu religionis verae, ergo fieri potest, quod ex affectu fidei credatur hic homo esse summus pontifex, & tamen non sit verus pontifex. Ad hoc respondetur, quod fides nullo modo potest inclinare ad falsum neque practicum neque speculativum, ut in superioribus dictum est. At vero virtus religionis sicut & prudentiae etiam infusae semper inclinant ad verum practicum, non tamen semper inclinant ad id, quod speculative verum est. Est etiam alia differentia. Quia facilis est error circa hanc hostiam in singulari, an sit consecrata propter oblivionem sacerdotis. At vero circa summum pontificem non est ita facile errare in singulari, an hic sit summus pontifex, qui ab universa Ecclesia acceptatur ut talis: Et per hoc patet ad confirmationem secundi argumenti principalis.

Ad tertium argumentum respondent aliqui, negando antecedens. Alii concedunt, posse quidem esse haereticum pontificem, sed non admittunt, quod interim definiat aliquid toti Ecclesiae secundum fidem credendum. Nihilominus isti autores videntur asserere miraculum, quale est, quod aliquis sit verus Christi Vicarius, & quod non possit confirmare fratres in fide. Nos ergo consequenter loquendo ad ea quae praediximus, respondemus, quod quemadmodum Caiphas prophetavit nesciens quid diceret, cum esset pontifex anni illius, ut habetur Iohan. 11. Ita etiam summus pontifex haereticus quandiu fungitur officio pontificis, poterit definire veritatem contra propriam sententiam ex instinctu Spiritus sancti, imo summus pontifex haereticus intelliget, id quod definit esse contrarium propriae sententiae, & nihilominus definiet illud ordinante Spiritu sancto, qui adsistit officio summi Pontificatus.

Ad quartum argumentum respondent quidam concedentes maiorem, sed negant minorem. Alii vero e contra negant maiorem, & concedunt minorem. Utrique tamen aiunt, quod nunquam definiet falsum summus Pontifex, vel quia semper adhibebit sufficientem diligentiam, vel quia si non adhibuerit, etiam si ille peccet, non tamen permittet Deus, quod definiat falsum. Et ratio istorum est, quia privilegium quod Christus Petro concessit, in hunc modum habet; Ego rogavi pro te, ut non deficiat fides tua. Non dixit, ut non deficiat prudentia tua, ergo poterit esse negligens in adhibenda debita diligentia. Item probant, quia alias nullum videretur privilegium concessum Petro. Etenim quicunque diligens fuerit ad inquirendum de fide, inveniet veritatem. Sed haec sententia non videtur respondere. Primo quia assistentia Spiritus sancti non est concessa Petro & successoribus simul per immediatam illuminationem, sicut autoribus sacrae Scripturae astitit Spiritus sanctus: alias definitio pontificis esset sacra scriptura, si immediate haberetur ex revelatione Spiritus sancti facta pontifici. Dicendum ergo videtur, quod requiratur diligens inquisitio, ut Pontifex postea definiat, quid sit certum secundum fidem. Item probatur hoc ex usu, quem semper observavit Ecclesia praemittens disputationes in conciliis, ut postea definiantur, quae secundum fidem tenenda sunt. Ipsi etiam summi Pontifices, si quando sine concilio generali volunt aliquid definire, semper praemittunt consultationem Theologorum. Quod si quis dicat, hoc ita fieri, quia praeceptum est de adhibenda tali diligentia, non quia simpliciter sit necessaria. In contrarium est, quia tale praeceptum non aliunde potest colligi, nisi quia alias Pontifex exponeret se periculo errandi, nisi talem diligentiam adhiberet. Etenim si nulla posita industria neque concilium neque Pontifex errare possent, non esset temerarium non adhibere talem diligentiam, neque esset unde colligeretur praeceptum illam adhibendi. Dicimus ergo ad quartum argumentum, quod Papa & concilium non possunt relinquere huiusmodi diligentiam, neque relinquet illam unquam, cum res fidei definire parant. Et hoc est tam certum, quam certum est, non posse concilium & Pontificem errare in definiendis rebus fidei. Nam qui concessit infallibilitatem finis, contulit etiam infallibilitatem mediorum, quae necessaria sunt ad finem. Praeterea. Si hanc certitudinem non haberemus, facile possent haeretici definitiones Pontificum & conciliorum calumniari, dicentes non adhibitam fuisse diligentiam necessariam, neque revelationem factam esse immediate a Deo circa tales definitiones.

Et ad argumenta oppositae sententiae respondetur, quod in illo loco Lucae 22. dum promisit Christus Petro fidem indeficientem, consequenter etiam promisit necessaria media ad huiusmodi infallibilitatem fidei conservandam.

Ad secundum argumentum illius sententiae respondetur, quod particularis homo negligens esse poterit in inquirenda fidei veritate. Et si fuerit sufficienter diligens adhuc errare poterit errore inculpabili circa veritatem fidei. Caeterum privilegium Petro & successoribus concessum illud est, quod nullo modo possent negligentes esse in adhibenda necessaria diligentia, & rursus quod adhibita tali diligentia nullo pacto possint errare in definienda veritate fidei errore culpabili neque inculpabili. Habemus ergo, quod haec conditionalis vera est, si Papa non adhibuerit sufficientem diligentiam ad definiendas res fidei, errare poterit. Sed antecedens est impossibile supposita Evangelica doctrina, & ideo non est adipiscendum. Quemadmodum in statu innocentiae conceditur haec conditionalis, si homo se proijceret in ignem, combureretur. Sed tamen antecedens non admittitur pro illo statu. Ita pro statu Ecclesiae militantis non admittitur, quod summus Pontifex non adhibeat sufficientem diligentiam ante definitionem veritatis fidei.

Ex dictis sequitur, qualiter intelligenda sit tertia conclusio principalis, in qua dictum est, quod in publico fidei iudicio non est distinguenda Apostolica sedes ab Apostolico Praeside. Ubi etiam diximus contra Alfonsum de Castro, quod summus Pontifex non solum errare non potest. Hoc ita intelligendum est, quod definitio quidem ad solum Pontificem pertinere debeat, ita ut non sit necessaria Cardinalium definitio, non tamen negamus, consultationem praemittendam esse ante definitionem. Et similiter est intelligenda quarta conclusio principalis. 

Ad quintum argumentum respondetur, quod quanvis disputationis gratia admitteretur, concilium esse supra papam, & autoritatem papae a concilio derivari, (de quo iam diximus, quam sit scandalosum & temerarium) nihilominus asserendum esset, quod pontifex habet firmam autoritatem ad definiendum res fidei. Et ratio est, quia hoc ipsum expedit ad bonam & necessariam ecclesiae gubernationem, eo quod concilium non facile congregari potest: quemadmodum in civili republica Rex habet autoritatem firmam interpretandi leges, ut habetur in lege 1.ff.de constitu.Principum, & tamen ipse Rex a republica autoritatem accepit talem, qualem in principe oportebat esse ad ipsius reipub.bonam & necessariam gubernationem. Secundo respondetur ad argumentum negando minorem, videlicet, quod concilium sit supra papam. Et ad probationem ex concilio Constantiensi & Basiliensi respondetur, quod ea concilia cum illud definierunt, erant acephala, hoc est, sine capite: imo Basiliense fuit coniuratio contra summum pontificem. Caeterum quod Martinus V.approbaverit acta concilij Constant. non universaliter intelligendus est, sed eo pacto quo ipse se explicat in Bulla confirmationis praedictae, quod huiusmodi approbatio se extendat ad definita, contra haereticos. De qua re vide Turrecrem. qui concilio interfuit lib.2.Summae c.99.& 100.& Caiet.in opusc.de autoritate papae & cicilij cap.8.& 9.& in apologia par.2.cap.11.& in quadam oratione de synodorum differentia habita in Concil.Later.& Magistrum Cano lib.5.de locis cap.ultim, ad 8.& 9. argumentum.

Ad sextum argumentum respondetur, quod ut iam diximus, summus pontifex si solus ipse definiret seclusa consultatione, errare posset, sed antecedens huius conditionalis non est admittendum. Caeterum si cum dicimus, quod solus pontifex definiat, excludamus duntaxat consortium Cardin.definientium, aut congregationem concilij, verum est quod solus papa definiens non potest errare.

Ad argumentum igitur in forma negatur consequentia, quia concilia congregantur triplici de causa convenientissima. Primo quidem, quia summus pontifex pro ipsius rei, de qua est disceptatio, gravitate debet plures vel pauciores consiliarios consulere, & idcirco quando quaestiones gravissimae aut haereses oriuntur in Ecclesia, merito congregantur concilia generalia, ut catholici episcopi summum pontificem sicut partes totum defendant, atque tueantur. Cuius rei exemplum & quasi prototypum habemus in concilio 1. Hierosolymitano, quod circa gravissimam quaestionem definiendam congregatum est, videlicet, utrum legalia simul cum Evangelio servanda forent? Ubi D.Iacobus, qui erat Episcopus Hierosolymitanus, postquam Petrus sententiam de cessatione legalium protulerat, confirmavit illam ex testimonio Prophetarum, ut patet Actor.15. Secunda causa quare concilia congregantur, est, quia in illis non solum agitur de dogmatibus fidei, sed etiam de moribus reformandis, ad quam rem multum valet episcoporum consilium atque iudicium. Tertia denique causa est, quare concilia congregantur, videlicet, ad confusionem haereticorum, dum multorum episcoporum & doctorum iudicium adversus illos objicitur, quod multum valet ad fidelium aedificationem. Suavius namque a populo Christiano acceptantur, quae in conciliis definiuntur, et a pontifice confirmantur quae ea quae a solo pontifice statuuntur, tam in rebus fidei definiendis, quam etiam in Christiani populi moribus componendis.

Ad septimum argumentum respondetur, quod si quando videatur pontifex in suis decretis errasse, hoc interpretandum est de errore personali, et non de errore qui ab illo, ut exercente summi pontificis officium, dimanaverit: Sed dicit aliquis, quo pacto dignoscemus, quando pontifex loquitur ut persona particularis, vel sicut Doctor, et quando sicut pontifex definit? Et similis interrogatio fieri potest de ipso concilio, videlicet, quae nota erit ad intelligendum, quae nam sit concilii definitio circa dogma fidei? et quaenam sit definitio vel assertio Doctorum et episcoporum, quatenus sunt personae particulares? Ad hoc respondetur, quod talia signa certa habere possumus. Primum quidem si dicatur: Qui oppositum senserit, aut dixerit anathema sit. Secundum si dicatur: Qui contrarium senserit, tanquam haereticus habeatur. Tertium si talis definitio tanquam ab omnibus fidelibus acceptanda et credenda sicut dogma fidei expresse proponatur. Quartum, si dicatur: De consilio fratrum hoc vel illud definimus: Si autem nullum praedictorum signorum fuerit interpositum, non est omnibus modis ipsa pontificis definitio infallibilis, etiam si pontifex aliquid absolute proferat, et in volumine iuris suam pronuntiationem inserat. Qua in re falsus est Alfonsus de Castro libro 1. adversus haereses capite 4. Putavit enim, quod quando summus pontifex suam sententiam iuri canonico inserebat, tunc loquebatur ex autoritate Pontificia; atque ita opinabatur, quod solus papa errare poterat in definiendis rebus fidei, nisi de consilio Cardinalium aliquid definiret. Quae vero in corpore iuris habentur consequenter tenetur dicere, quod omnia sunt definita de consilio Cardinalium. Observandum tamen est circa praedicta, temerarium esse, ea quae in decretis concilii generalis aut provincialis a summo pontifice confirmati definiuntur, negare praesertim in rebus quae ad doctrinam fidei attinent, etiam si in huiusmodi decretis nullum praedictorum signorum adiiciatur. Caeterum consueverunt generalia concilia ea, quae in decretis fusius explicata sunt, in canones breviores reducere, in quibus anathema oppositum sentientibus dici solet. Id quod in concilio Tridentino expresse factum est. Hactenus de hac gravissima difficultate dictum sit sub correctione sacrosanctae Ecclesiae Romanae, in qua, sola Christi vicarius et Petri successor praesidet.