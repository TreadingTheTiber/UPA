## 388. Thesis LV. *Infallibilitas magisterii ecclesiastici se ex-tendit quoque ad facta, quae dogmatica, et ad textus humanae originis, qui dogmatici dici solent.*

**Demonstratio p. I.** Triplicis generis sunt facta, alia *revelata*, ut resurrectio Christi, conversio Pauli, circa quae Ecclesia certissime est infallibilis; alia *non revelata*, mere historica, ut Pompejum superatum fuisse a Caesare, de quibus Ecclesia non est sollicita; alia, quae dicuntur facta *dogmatica*, quae scil. quamvis non sint revelata, ita tamen cum revelatione connectuntur, ut in dubium vocari nequeant, quin ipsa veritas revelata seu dogma periclitetur. Ejusmodi sunt e. g. Scripturam s., qua modo utimur, esse genuinam; concilia nicaenum, ephesinum, tridentinum etc. fuisse legitima; Pium IX., Leonem XIII. etc. legitime fuisse electos ac proinde legitimos Petri in episcopatu romano esse successores. Sane fac quidpiam horum in dubium vocetur, illico consequetur, editas definitiones in conciliis esse incertas, incertum esse centrum unitatis catholicae, scil. consequetur ipsius fidei excidium revelationisque pernicies. De ejusmodi factis contendimus, judicium Ecclesiae non modo naturaliter et historice certum, sed etiam supernaturaliter *infallibile* esse exstimandum. Ratio videtur sat perspicua ex ipso fine authentici magisterii. De his enim factis moveri possunt dubia plus minusve gravia, possuntque esse inter fideles controversiae atque dissensus. Cum autem hisce factis ita sint implexae veritates revelatae, ut illis nutantibus hae ipsae nequeant consistere: revelationis depositum unitasque fidei sarta tectaque servari non poterit, nisi Ecclesia judicio supra omne dubium posito ideoque infallibili de hisce controversiis deque ipsis factis dogmaticis judicare possit. Quare in illis dijudicandis infallibilis est censenda.

**389. Declaratio p. II.** Pariter textus seu scripta possunt esse triplicis generis; alii *inspirati*, ut libri s. Scripturae; alii mere *profani* humanae originis, qui nullam habent relationem ad fidem, ut libri mathematici; alii, qui dicuntur textus *dogmatici* humanae originis, scripta scil. ab homine citra divinam inspirationem composita, quae de dogmate agant. Cum vero statuitur Ecclesia in ejusmodi textu dijudicando infallibilis, etiam quando illum damnat in sensu ab auctore intento, sermo non est de sensu auctoris *subjective*, qui in ejus animo versetur, sed de sensu *objectivo*, quem verba vi contextus secundum regulas legitimae interpretationis exprimunt, quique merito supponitur ab auctore intentus: nam quilibet supponitur id velle significare, quod verba ab eo prolata significant. Rem habemus hic cum *jansenianis*, qui ultro quidem concedunt, Ecclesiam esse infallibilem in dijudicanda veritate revelata et errore huic opposito: sed singulari pertinacia negant, eam esse infallibilem, dum judicat *Jansenium* in suo l. â€šAugustinus' doctrinam docere haereticam, cum id non sit revelatum, Ecclesia autem infallibilis sit tantum circa revelationis depositum.

**390. Demonstratio p. II.** Assertum nostrum, quod quibusdam de fide certum videtur, certe doctrinam enunciat *catholicam*. Probatur vero 1. ex verissimo theoremate, Ecclesiam esse infallibilem in declaranda Vulgatae authentia, in enarrandis symbolis et conciliorum canonibus dogmaticis aliisque divinae traditionis monumentis (n. 381). Atqui tam versio vulgata, quam symbola et canones qua tales sunt textus dogmatici humanae originis. 2. Ecclesia fere semper docet per textus dogmaticos humanae originis, per symbola, canones, decreta, quae non sunt inspirata. Si ergo in intelligendis dijudicandisque ejusmodi textibus non esset infallibilis, nunquam fere infallibiliter doceret fierique posset, ut erroneum proponeret decretum. Ad haec 3. Ecclesia non solum infallibilis est in dijudicanda doctrina revelata, verum etiam in dijudicando eo, quod illi conforme est vel contrarium. Atqui quaelibet tandem haeresis sive ore prolata sive literis consignata revocari potest ad textum dogmaticum: neque enim concipi potest haeresis, quae non aliqua propositione humana continentur. Nisi ergo de hac infallibiliter posset judicare Ecclesia, nunquam de aliqua haeresi in concreto authenticum ei liceret proferre judicium: imo posset doctrinam plane orthodoxam damnare, falsam approbare. **4.** Si quod defendimus negetur, nullus erit controversiarum finis, ut ad evidentiam usque liquet ex ipsa jansenismi historia. Semper enim patebit haereticis effugium, errorem nescio quem fuisse quidem damnatum, sed non doctrinam hujus auctoris, hujus libri etc., eo quod Ecclesia eam non satis intellexerit. Atqui Christus idcirco instituit magisterium authenticum et infallibile, ut non solum fideles veram edoceantur fidem, sed etiam ut controversiae fidei unitatem subvertentes dirimantur et haereses exstirpentur. **5.** Ex ecclesiastica historia patet **a.** Ecclesiam non solum damnasse haereses, sed etiam haereticos; atque eos damnasse **b.** innixam eorum verbis ore prolatis aut scriptis consignatis, simulque damnasse id genus scripta haeretica; et quidem **c.** ita, ut plenam decretis adhaesionem[^1] exigeret et eos, qui nollent sententiae latae acquiescere, haberet ut haeresum fautores eosque excommunicaret. Sibi ergo vindicavit jus decernendi de heterodoxia vel orthodoxia textuum dogmaticorum humanae originis. Atqui esset admodum injustum sententia **irretractabili** aliquem declarare haereticum, declaratione ab omnibus fidelibus admittenda, propter illius verba aut scripta, si Ecclesia in his interpretandis posset errare. Ergo falsa est jansenianorum illatio, qua ex eo, quod aliquid in divina revelatione non contineatur, inferunt, judicium Ecclesiae circa illud non esse infallibile.

**391.** Quod pleniorem *infallibilitatis notionem* (n. 359) attinet, haec prae oculis habeantur: **1.** eam non proficisci ex quadam nova revelatione vel s. Spiritus inspiratione, sed ex ejusdem assistentia, qua non permittit Ecclesiam errare sive in usu mediorum ad veritatem revelatam investigandam sive in eadem proponenda. Unde **2.** solvitur sophisma jansenistarum, qui ut ostendant, Ecclesiam falli posse in judicandis textibus dogmaticis originis humanae, ita arguunt: Ecclesia in ejusmodi textibus enarrandis utitur mediis humanis i. e. regulis grammaticis, hermeneuticis etc. Atqui haec media sunt errori obnoxia. Nequit ergo Ecclesia iis infallibiliter veritatem attingere. Omissa enim animadversione, ex hoc argumento sequi etiam, Ecclesiam errare posse in explicandis symbolis, traditionibus ipsisque Scripturis, animadvertimus: sedulo distinguendum esse inter ipsa media eorumque usum. Assecutio enim veritatis pendet in primis a mediorum usu legitimo; atqui Spiritus s. assistit Ecclesiae, ut mediis rite utatur, prout oportet, ad veritatem assequendam. **3.** Infallibilitatis praerogativam non excludere in veritate inquirenda et judiciis ferendis hominum diligentiam et cooperationem, ut jam ex primo apostolorum concilio probatur[^2]. Legimus enim convenisse apostolos et seniores magnamque conquisitionem factam esse, ut dirimeretur controversia, utrum a fidelibus servanda adhuc essent legalia.

**392. Conciliorum utilitas.** Quare **4.** concilia oecumenica, quamvis absolute necessaria non sint ad infallibilitatis exercitium, tamen admodum sunt utilia, cum agitur vel de doctrina catholica statuenda vel de damnandis haereticis vel de sanciendis decretis. Nam **a.** libentius a fidelibus iisque, quorum fides nutat, decreta accipiuntur, quae ab adeo conspicuo et numeroso pastorum coetu prodeunt vel confirmantur, quam ea quae ab uno vel a pastorum coetu per orbem disperso eduntur, cum suspiciones fraudis, ignorantiae, deceptionis, utilitatis propriae etc. longius arceantur. Facilius etiam **b.** partes dissidentes in ejusmodi synodis ad concordiam revocantur; episcopi **c.** alacrius exsequuntur decreta, quae ipsi cum aliis condiderunt; mutua collatione **d.** se instruunt, in fide confirmantur, caritatem unionemque fovent, viribus unitis in haereses debellandas extinguendaque schismata conspirant collatisque consiliis bono communi Ecclesiae melius prospiciunt. Nunquam tamen **5.** decreta concilii certe oecumenici in dubium vocare licet sub praetextu adhibitam non fuisse sufficientem in iis condendis diligentiam.

[^1]: Cf. ex. gr. constitutionem **Clementis XI.**, 'Vineam Domini' 14. Jul. 1705, in qua statuit: >Ut quaevis in posterum erroris occasio penitus praecidatur, atque omnes catholicae Ecclesiae filii Ecclesiam ipsam audire non tacendo solum (nam et impii in tenebris conticescunt), sed et interius obsequendo, quae vera est orthodoxi hominis obedientia, condiscant, hac nostra perpetuo valitura constitutione, obedientiae, quae praeinseritis constitutionibus apostolicis debetur, obsequioso illo silentio minime satis fieri; sed damnatum in praefatis quinque propositionibus janseniani libri sensum... ut haereticum non ore solum, sed et corde rejici ac damnari debere, nec alia mente, anima aut credulitate supradictae formulae (Alexandri VII, qua damnatae fuerant et quae subscribenda erat) subscribi licite posse, ita ut qui secus aut contra quoad haec omnia et singula senserint, tenuerint, praedicaverint, verbo vel scripto docuerint aut asseruerint, tamquam praefatarum apostolicarum constitutionum transgressores omnibus et singulis illarum censuris et poenis omnino subjaceant, eadem auctoritate apostolica decernimus, declaramus, statuimus et ordinamus.

[^2]: Legimus enim convenisse apostolos et seniores magnamque conquisitionem factam esse, ut dirimeretur controversia, utrum a fidelibus servanda adhuc essent legalia.