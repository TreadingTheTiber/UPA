## Pars II, Caput III, Articulus III, 3° De factis dogmaticis

**514. Notio facti dogmatici.** — Factum *dogmaticum* in genere est quodlibet *factum in se* non revelatum, sed *cum dogmate* ita *connexum*, ut necessarium sit ad dogma agnoscendum, custodiendum, explicandum aut rite proponendum. *Triplex* distingui potest: 1. principaliter *historicum*, quo agnoscitur regula fidei, v. g. legitimitas concilii alicujus œcumenici aut Pontificis; 2. *doctrinale*, ut judicium de sensu alicujus libri in ordine ad fidem; 3. *hagiographicum*, ut canonizatio sanctorum.

De duobus ultimis tantum loquimur in præsenti, cum infallibilitas Ecclesiæ circa primum sponte defluat ex supradictis de concilio, de Pontifice et de ipsa Ecclesiæ indefectibilitate. « Quid prodesset enim in abstracto profiteri infallibilem conciliorum œcumenicorum (aut Pontificum R.) auctoritatem, si licitum esset dubitare de *legitimitate* cujuslibet concilii » aut Pontificis? »[^1].

**515.** Ecclesia infallibilis est in judicando de sensu alicujus libri in ordine ad fidem [*Theol. certum*]. — Ecclesia judicat non de sensu auctoris *pure subjectivo*, qui scilicet forte latebat in mente auctoris, sed de sensu objectivo et obvio, quem verba præ se ferunt, et quem auctor intendere debuit, si, verborum significationem cognoscens, *sincere* locutus fuerit. Hoc judicium igitur circa *hæc duo* versatur : 1. utrum talis doctrina rectæ fidei *sit conformis* necne (quæstio juris); 2. utrum hæc doctrina in tali libro *contineatur* (quæstio facti).

Ecclesiam infallibilem esse in his duobus dijudicandis, *probatur*:

**a) Ex ipsa infallibilitatis natura** : Ecclesia enim infallibilis est in quæstione *juris*, ut omnes concedunt ; sed, nisi infallibilis sit etiam in quæstione *facti*, depositum fidei integrum servare et fideles efficaciter ab erroribus præcavere nequiret et prorsus vana esset et illusoria ejus infallibilitas, cum quilibet falsas doctrinas impune spargere posset et condemnationem effugere, dicendo Ecclesiam non recte intellexisse sensum ejus libri. Ergo.

**b) Ex praxi Ecclesiæ** : Ecclesia non errat in determinando infallibilitatis suæ objecto. Atqui, jam ab antiquis temporibus, de doctrina orthodoxa vel heterodoxa multorum scriptorum, infallibile judicium protulit Ecclesia, illud ut *definitivum et absolutum* omnibus imponendo fidelibus ; v. g. concilium *Nicænum* damnavit *Arii librum*, qui « Thalia » inscriptus erat ; Conc. *Ephesinum Nestorii scripta* rejecit et Cyrilli opera approbavit ; Conc. *Constantinopolitanum* II *tria capitula* proscripsit ; conc. *Constantiense* quemlibet suspectum errorum *Wiclef, Hieronymi de Praga et Huss* interrogari jussit : « utrum credat, quod condemnationes... factæ de personis eorum, libris et documentis fuerint rite et juste factæ. et a *quolibet catholico* pro talibus *tenendæ et firmiter asserendæ* »[^2].

Pius IX alienam a Doctrina Ecclesiæ, reprobandam et damnandam declaravit doctrinam a *Frohschammer* assertam, item Leo XIII confirmavit decretum *S. Officii*, quo prop. A. *Rosmini* « in proprio auctoris sensu reprobandas ac proscribendas esse judicavit »[^3].

**c) Præsertim ex casu Jansenii** : 1. Jansenius, in libro « Augustinus », exponit et defendit diversos errores, tanquam doctrinam S. Augustini. Innocentius X, 1652, quinque propositiones ex libro excerptas damnat ut hæreticas[^4]. 2. Jansenistæ, ut effugerent damnationem, distinguunt inter quæstionem *juris* et *facti*, et contendunt has propositiones, *secundum se* sumptas, *jure* esse proscriptas, sed *de facto*, doctrinam damnatam non contineri in libro « Augustinus ». 3. At Alexander VII definit, 1656, has propositiones fuisse damnatas « in sensu ab eodem Jansenio intento » et imponit, 1665, formulam qua idem exprimitur ; Jansenistis nondum acquiescentibus Innocentius XII, [1694 et 1696] denuo declarat prop. Jansenii sensu *obvio* esse Damnatas[^5]. 

**4.** Jansenistis autem putantibus *non* requiri assensum internum huic definitioni sed satis esse "*silentium religiosum*", Clemens XI, 1705, decernit "damnatum in quinque propositionibus Jansenii libri *sensum* quem illarum verba præ se ferunt, ut præfertur, ab omnibus Christi fidelibus *ut hæreticum*, non *ore* solum, sed *et corde* rejici ac damnari debere" [^6].

[^1]: {org. 1} Van Noort, n. 89 ; cf. D. 212, 657, 658, 674, etc.

[^2]: {org. 1} D. 214-247, 225, 387, 659 sq.

[^3]: {org. 2} D. 1667, 1669, 1673, 1675 ; D. 1930 a.

[^4]: {org. 3} D. 1092 sq.

[^5]: {org. 4} D. 1098, 1099 et n. 3.

[^6]: {org. 1} D. 1350. De his, cf. *Dict. théol.*, art. Jansénisme, col. 500-522; art. Quesnel, col. 1467 sq., 1500 sq.; Zapelena, t. 2, p. 238 sq.