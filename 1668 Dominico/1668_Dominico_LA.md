## CAPUT X.

*Utrum sit de fide quod hic numero Pontifex Clemens Nonus, quem tota Ecclesia tanquam legitimè electum agnoscit, & recipit, sit verè Pontifex, & totius Ecclesiae caput.*  

AD fidem pertinere capite 6. ostendimus, quod supremus Monarcha sit Ecclesiae essentialis; ideoque semper aliquis D. Petro in eadem suprema, Christo tamen subordinata Ecclesiam regendi potestate successerit: Et capite 7. Quod verus, ac legitimus D. Petri successor in tali regimine, sit solus Pontifex Romanus canonicè electus; in quo differt successio aliorum Episcoporum, & Romani, quia de aliis non est de fide, quod succedant Apostolis, licet ex historiis id colligatur; ad illam vero spectat Episcopum Romanum canonicè electum, tam in Episcopatu Romano, quam in suprema Ecclesiae potestate illi coniuncta, Divo Petro successisse (quidquid sit an illa coniunctio iure divino, id est, ex speciali ordinatione, & lege Christi facta sit, nec ne; quod salva fide inter doctores Catholicos disputatur) ut habetur ex traditione Ecclesiae, Summorum Pontificum, Conciliorumque definitionibus, nec non ex ipsamet scriptura implicite, *tum* in communi; quia ibi Christo Domino tradente Divo Petro tam pro ipso, qua pro successoribus dictam potestatem, ut ostendimus, implicite continetur applicatio, & coniunctio eiusdem potestatis cum successione illius, quae de facto futura erat, quamque Christus praesciebat, atque adeo in illis verbis eam sine dubio intelligebat; quocirca Ecclesia viso postea facto Petri, habuit sufficiens fundamentum, ut ex illis verbis *Christi Domini* talem successionem, quae *nunc est*, inclusam crederet. *Tum* in speciali ex illo loco 1. Petri cap.5. *Salutat vos Ecclesia, quae est in Babylone coelecta*; nam ex dictis cap. 5. per Babylonem Roma intelligitur, quam dum coelectam appellat, satis significat Petrus Ecclesiam Romanam electam esse a se, & consortem esse electionis suae; quod referri non potest, nisi ad designationem successionis suae. Ibi autem legendum esse, *coelecta*, non autem *collecta*, primum patet, quia sic emendatum est in Bibliis correctis; secundo quia Eusebius lib.2, histor.cap.14. verba Petri referens sic illa scribit; *Salutat vos Ecclesia nostrae electionis consors, quae est Babylon*; Et Cardinalis Caietanus eadem verba explicans, *in Babylone collecta*, sic enim ipse legit, dicta fuisse docet, *pro in Babylone simul electa* quamuis ea ad alium a nostro sensum transferat, quod, inquit, dicitur *simul electa*, alias Ecclesias respicit. Significatur enim quod non sola, sed simul cum aliis Ecclesiis est electa: quod est pars electorum. Unde ex hac scripturae auctoritate probabile dumtaxat argumentum desumi potest iuxta sensum a nobis adductum, pro intenta veritate, quam alias certa fide tenendam esse docet Ecclesiae traditio.

Igitur cum duo praefata ad fidem pertineant, nunc iterum quaeritur, an eadem etiam constet verum Pontificem visibilem esse in individuo, & determinate, sive quod idem est, quod hic numero Pontifex v.g. Clemens IX. quem tota Ecclesia tanquam legitimè electum agnoscit, & recipit, sit verè Pontifex, & totius Ecclesiae caput, ita ut non solum credamus esse in Ecclesia unum summum caput, quod Roma suam sedem habeat, sed etiam esse hunc hominem, sive hunc numero Pontificem, quem oculis cernimus; eo proportionali modo, quo superiori sectione diximus de Ecclesia, oportere, non solum in confuso illam esse creditam, verum etiam determinate, & in individuo, hanc esse, vel illam, quam oculis cernimus.

Circa quam difficultatem, quo apud veteres pauciora reperiuntur in terminis, quibus modo disputatur, eo celebrior facta est his temporibus, variisque argumentis agitata. Consentientibus enim omnibus doctoribus Catholicis, practicè, & moraliter esse certissimum, hunc vel illum numero Pontificem, quem Ecclesia pro vero, nullo interveniente dissensu, semel proposuit, & acceptavit, esse verum ac legitimum Pontificem, totiusque Ecclesiae caput; adeo ut, qui id negaret, non solum ut valde temerarius, & scandalosus, sed etiam ut suspectus de haeresi, imo ut errans contra fidem puniri posset; quatenus stante tali consensu universalis Ecclesiae, quae in causa facti generalis, & ad generalem statum omnium fidelium pertinentis, qualis est vera, & Canonica electio Pontificis errare non potest, ille talis praesumi posset, universalem hanc propositionem negare, cum videlicet, qui est legitime electus, esse Vicarium Christi, & Petri successorem, quod qui negat, sine dubio est haereticus. Cum, inquam, Catholici omnes in hoc conveniant, an tamen id absolute sit de fide, duae sunt illorum sententiae, prima negans, altera affirmans, pro quarum intelligentia, nec non resolutione probabilioris.

Observandum est primo, dari veluti duplicem Summorum Pontificum electionem, unam particularem quae fit a Dominis Cardinalibus iuxta prescriptas a Summis Pontificibus regulas; alteram vero universalem, quae fit ab ipsamet Ecclesia universali pacifice acceptando priorem electionem a Cardinalibus factam, & consequenter personam ad Summum Pontificatum per illam designatam. Haec est autem differentia inter utramque electionem, sive inter electionem factam ab Eminentissimis Cardinalibus, & pacificam illius acceptationem ab Ecclesia universali, quod ista secunda fit semper quo ad nos infallibilis, supposito semel, quod hunc hominem esse rite electum, & canonice factum caput Ecclesiae, sit materia ex se determinabilis de fide ab Ecclesia; secus autem primam, quam vitiosam, ac dubiam esse posse manifeste colligitur ex Concilio Constantiensi sess. 39. ubi dum determinat, quod iudicare de electione dubia ad ipsum Concilium pertinet, satis supponit posse dari electionem dubiam, aut vitiosam, de qua iudicare valeat; quamvis etiam ex parte eligentium inhabilitas censurae non possit illi opponi; si quidem ad evitanda schismata, nec non quantum fieri poterat electionis incertitudinem singulari privilegio cautum est in Clementina ne Romani S. caeterum de electione; nullum Cardinalem praetextu alicuius censurae repelli debere ab electione Pontificia; non desunt tamen multae aliae causae ob quas vitiosa, aut dubia reddi possit, tum ex parte ipsius electionis, tum ex parte personae electae iuxta defectus, quos ipsa iura assignant.

Ratio discriminis allati est, quia ex divinis Scripturis, ut superiori sectione vidimus, Ecclesia in rebus ad fidem pertinentibus gaudet privilegio infallibilitatis in credendo; quod Sacrum non habet Cardinalium collegium in eligendo; ergo supposito, quod hunc hominem esse rite electum, & canonice factum Ecclesiae caput, sit de fide quo ad se, ubi accedit ad hoc pacifica acceptatio, universalisque Ecclesiae consensus, fit etiam tale quo ad nos, secus autem per meram Cardinalium electionem: unde totum praesentis difficultatis punctum in hoc consistere videtur, an praefata propositio quoad se pertineat ad fidem, atque adeo sit materia determinabilis de fide, quo ad nos ab Ecclesia, sive per acceptationem universalem pacificam, sive per definitionem Concilii, si oriatur aliquod dubium circa talem electionem.

Secundo notandum est electionem ab Eminentissimis Cardinalibus factam duplici ex capite vitiosam, vel nullam esse posse: primo defectu conditionum indispensabiliter ad illam requisitarum, sive iuris divini: ut si eligeretur femina, & non vir, aut si eligeretur vir, sed non baptizatus; secundo defectu conditionum ad ius dumtaxat humanum positivum spectantium; sive id oriatur ex malitia electorum, ut quando simoniace eligunt; sive ex ignorantia, ut quando eligunt inhabilem; Haec est autem differentia inter utrumque vitium, aut nullitatem ex illis provenientem, quod secundum auctoritate Ecclesiae suppleri, ac sanari potest, non autem primum; Qua de causa, sicut supposito quod Ecclesia gaudeat privilegio infallibilitatis in credendo, quodque propositio de qua agimus in praesenti sit de se pertinens ad fidem, ut declarabitur infra, non potest illa non esse quo ad nos de fide accedente pacifica acceptatione universalis Ecclesiae; ita quoque omnes illae conditiones ex parte personae eligendae requisitae secundum ius divinum, quaeque auctoritate Ecclesiae suppleri non possunt, redduntur necessariae secundum consequentiam Theologicam, quia habent connexionem per se cum veritate certa, & certificata per fidem; Indeque etiam illae propositiones, *hic homo est baptizatus vel est vir, aut est ordinatus*, loquendo de electo, & acceptato insuper ab Ecclesia universali in Papam, quae prius absolute sumptae, & secundum se erant mere contingentes, aut antecedenter ad electionem Cardinalium notae solum certitudine morali, ob diligentias ab illis factas, & iam absoluta, & acceptata, redduntur necessariae, prout subsunt illi propositioni, *hic homo est verus Pontifex; vel hic numero Pontifex Clemens IX. quem tota Ecclesia tanquam legitime electum agnoscit & recipit est vere Pontifex, & totius Ecclesiae caput*. Unde satis patet, fidem non primo per se, vel immediate versari circa ipsa requisita, aut qualitates in electione Pontificia indispensabiliter desideratas, & deinde circa ipsum electum, sed e contra; secus autem si fit sermo de certitudine morali earumdem conditionum, tam in ordine ad ipsam Cardinalium electionem, quam ad ipsam Ecclesiae acceptationem, respectu cuius, ut statim dicetur, se habent solum tanquam conditiones; sicut in definitionibus Conciliorum, praevia inquisitio, aut disputatio circa propositiones definiendas; de talibus enim diligentiis habitis, cum tunc non detur fides, sed moralis dumtaxat certitudo, facta tamen definitione, certo infertur per consequentiam Theologicam, eas definitionem praecessisse, supposito quod illam Deus huiusmodi diligentiis indispensabiliter annexam esse voluerit, ut esset quo ad nos infallibilis.

Sequitur quoque circa praefatas conditiones in Pontifice eligendo necessarias, ut *quod sit baptizatus vel ordinatus*, nullam ad hoc sciendum inquisitionem, aut aliam praevia diligentiam adhiberi debere; & si enim quando aliqua veritas immediate in particulari definitur, circa illam praecedere debeat inquisitio; secus tamen quando aliquid immediate non definitur, sed tantum se habet ut quid necessario connexum, cum illo quod definitur immediate. Quamobrem cum in nostro casu veritas, quae definitur, & acceptatur ab Ecclesia immediate non sit; *quod hic homo Clemens IX. sit baptizatus; aut ordinatus*; satis enim constat nullam de hoc extare revelationem; *sed quod sit vere Pontifex, supremumque militantis Ecclesiae caput visibile*, hanc solum praecedit inquisitio, in eoque potissimum consistit quod electores ad actum electionis sollicite congregatos fuisse, & Pontificem ab illis designatum pacifice proponi Ecclesiae tanquam canonice electum, ab omnibus sciatur, hoc enim sufficit, ut Ecclesia universaliter acceptet illum, & tali acceptatione facta reddatur de fide illa veritas, aliae vero cum illa indispensabiliter coniunctae, sicut cum esse baptizatum, vel ordinatum, habeant certitudinem consequentiae Theologicae.

At loquendo de aliis conditionibus, quae in electione Pontificia pertinent solum ad ius positivum, & quarum defectum consequenter Ecclesia sua potest auctoritate sanare, nec ante, nec post illius acceptationem, maior haberi potest certitudo de illis, quam moralis; etiam si certitudine fidei credatur *hunc numero Pontificem esse verum Pontificem*; quia cum hae conditiones non sint indispensabiliter connexae cum hac veritate, sicut praecedentes; sed stante eorum defectu, & inde nullitate electionis factae a Dominis Cardinalibus, possit Ecclesia sua acceptatione, quasi nova electione illam nullitatem sanare, possumus quidem post illam recte inferre, *hunc numero Pontificem esse verum Pontificem*, nec non omnia alia cum hac veritate necessario, & insupplebiliter coniuncta; non autem quod non sit simoniaca electio determinate, aut quid simile; sed ad summum sub disiunctione certo constare potest, vel eam non esse simoniacam, si re vera talis non sit; vel si talis sit, illum ab Ecclesia defectum sanari, & suppleri, ubi talem electionem pacifice, nulloque interveniente dissidio ab illa videremus acceptari, nec non summum Pontificem electum; Cuius ratio est quia impedimenta inducta de iure positivo humano, & reddentia irritam electionem Summi Pontificis, sunt derivata ex talibus legibus, quae numquam loquuntur, nec possunt habere locum nisi respectu illius primae electionis, quae externa specie, & in foro externo fit a Dominis Cardinalibus; quare licet illa electio ex aliquo tali occulto impedimento nulla fuisset, adhuc sequitur alia electio nullo iure positivo irritabilis, quam facit tota Ecclesia acceptando pacifice, ut supponimus, illum hominem electum pro vero Pontifice. Haec enim acceptatio, quamvis fiat ex errore facti praecedenti, non est tamen conditionata sed absoluta: melius quippe est Ecclesiae habere pro Pontifice aliquem, qui fuerit invalide electus, quam ignoranter carere vero Pontifice, & eum pro tali venerari, qui reipsa non sit. Ea fere ratione, qua superiori capite in fine diximus, Deum satius duxisse ob maius Ecclesiae bonum conferre Pontificiam dignitatem personae simpliciter eius capaci legitime electae, una vel altera electione, sive digna sit, sive indigna, quam soli dignae; quia multo magis in Ecclesiae damnum cederet, carere saepius vero capite, semperque posse dubitare de illo, quam habere interdum infirmum, & imbecille.

Enim vero si fuit expediens dominia rerum non esse in incerto, & in hunc finem inductae sunt praescriptiones non solum de iure civili, sed aliquae etiam longissimi temporis de iure gentium, & naturali; per quas dependenter ab errore fit dominus rerum ille, qui antea non erat dominus; multo magis expediebat non esse in incerto existentiam & auctoritatem Vicarii Christi, atque adeo de iure divino, & naturali esset, iuxta potestatem ab eodem Christo Ecclesiae commissam eligendi Summum Pontificem, ut quicumque bona ab ea fide acceptaretur pro tali, evaderet talis, etiamsi antea non fuisset; dummodo habeat alias conditiones iuris divini, quae ex hypothesi infallibilitatis Ecclesiae in rebus ad fidem spectantibus, non possunt non esse in acceptato semel ab ea aliquo pro vero Pontifice, ut diximus.

Et huc pertinet ratio, quae adducitur in L. Barbarius. ff. de officio Praetoris, in qua declaratur, quod servus electus ignoranter in Praetorem, & pro tali habitus, non solum fecerit acta valida, sed fuerit etiam verus Praetor, quoniam Populus Romanus, qui eum pro tali habuit, potuit dispensare, & censetur voluisse. Quae lex non est consideranda tanquam constitutio arbitraria, aut proveniens a potestate iuris Civilis, alioquin respexisset futura, & non praeterita super quibus illa decernit, sed tanquam interpretatio prudens, ac declaratio iuris naturalis: si quidem independenter ab omni constitutione positiva, censetur Populus Romanus habuisse in dicto casu illam voluntatem, quam expediebat eum habere. Ita ergo in casu de quo nos agimus, cum penes totam Ecclesiam sit potestas providendi sibi de legitimo capite, ne remaneat acephala, quoties electores ordinarii, vel culpabiliter, vel inculpabiliter neque providet, neque habent curam providendi in futurum, sicut contingit, quando eorum electio fuit irrita, & habetur pro rata, censetur Ecclesia eum eligere, quem acceptat, non obstantibus quibuscumque eius defectibus iuris positivi, quoniam ita expedit. Et quamvis Ecclesia acephala dispensare non valeat contra constitutiones praeteritorum Pontificum, nihil refert, quoniam nulla constitutio inductiva alicuius impedimenti extenditur, vel ex mente, vel ex potestate constituentis in ordine ad talem casum, aut alios similes, quoniam de essentia legis, vel constitutionis validae est, ut sit in bonum commune. Quo autem tempore incipiat ista acceptatio Ecclesiae infra declarabitur.

Tertio recolenda sunt ea omnia, quae libro 1. huius operis sect. 3. cap.2. diximus de certitudine Conclusionis Theologicae, sine definitione Ecclesiae, vel cum illa; nec non de differentia veritate inter Conclusionem Theologicam deductam, & explicatam; ubi etiam assignavimus, & explicuimus regulas ad iudicandum, quaenam explicatio sit sufficiens, nec ne, ad hoc ut aliqua propositio sic explicata dicatur esse propositio de fide, vel non? Item ad memoriam revocandi sunt termini saepius in huius operis decursu usurpati, & usurpandi; alia, nimirum, *esse obiecta de fide per se primo*; alia autem *per se secundo*; vel quod idem est, alia *esse de fide immediate, & formaliter*; alia *mediate tantum, seu virtualiter*; priora dicuntur, quae lumine fidei, & per assensum illius immediate attinguntur, tanquam immediate revelata a Deo; posteriora vero, quae ex propositione de fide per illationem praecise attinguntur, ideoque pertinent solum ad lumen Theologicum, quod citato libro ostendimus esse pure illativum, ex his quae sunt de fide formaliter, tanquam ex suis principiis. Unde esse per se primo de fide, vel per se secundo differunt in sacra doctrina, sicut principia, & conclusiones in aliis scientiis. Rursus inter ipsas veritates, vel obiecta, quae immediate pertinent ad lumen fidei, est quaedam differentia, & graduatio, quod quaedam sunt de fide *quoad se tantum*, & non *quo ad nos*; alia *quo ad se, & quo ad nos*; & quaedam adhuc ex istis sunt de fide *quo ad omnes*; quaedam vero, *quo ad sapientes dumtaxat*, vel *quo ad aliquos*. Explicantur singuli termini; obiecta de fide *quo ad se tantum*, sunt omnes illae veritates, quae tam in verbo Dei scripto, quam tradito revelatae reperiuntur, de facto tamen ab Ecclesia fidelibus, ut credendae non proponuntur; defectu cuius propositionis, sive quamdiu ab Ecclesia non definiuntur, Theologicis conclusionibus adnumerantur; cum enim omnia quae definit Ecclesia, praeviis tantum diligentissimis disputationibus determinentur, prius est quod sint conclusiones Theologicae media disputatione illatae, quam de fide definitae. Qua de causa peculiare est in doctrina sacra, quod ea quae sunt aliquando quo ad nos purae conclusiones, possint accedente Ecclesiae definitione fieri eius principia. 

Obiecta de fide *quo ad se, & quo ad nos*, sunt omnes illae veritates, quae ita fuerunt a Deo revelatae, ut insuper ab Ecclesia per definitionem nobis credendae proponantur; quarum quaedam dicuntur esse de fide *quo ad omnes*; quaedam *quo ad aliquos*, seu, *quo ad Sapientes*: quia tam ipsa revelatio, per quam pertinent ad fidem, quam ipsa definitio, per quam ad illam pertinere nobis declaratur, sunt ita quandoque expressae, ut sine ulla prorsus controversia apud omnes doctores indubitatae habeantur; Exempli gratia: *Quod Deus sit Unus, & Trinus*; quod *secunda Sanctissimae Trinitatis persona in plenitudine temporum carnem nostram mortalem assumpserit*; & sic de aliis; at quia plerumque etiam cadit sub dubio, vel opinione, an res aliqua revelata, sit sufficienter definita, nobisque proposita, nec ne? ideo possunt aliquando esse opiniones circa censuram alicuius propositionis, an sit erronea, vel non? quia quantumcumque propositio illa sit revelata, aut definita, non tamen omnino clare, & expresse constat apud omnes de hoc: Et propterea in aliquibus propositionibus accidit ipsas non solum esse de fide, sed etiam reflexas earti; ut quod illae sint de fide, esse etiam de fide, Exempli gratia, *Trinitas personarum in unitate essentiae, & Incarnatio secundae*; ita sunt de fide, ut etiam ad fidem pertineat eas esse de fide; aliquando vero propositiones ipsae sunt de fide, non tamen earum reflexe, quia adhuc manet aliqua controversia circa earum definitionem, aut revelationem, an nimirum sufficienter in Sacris Scripturis, vel traditionibus contentae reperiantur. Et sic in praesenti controversitur, an certa fide constet hunc hominem numero Clementem IX. esse verum Pontificem, & Ecclesiae caput? vel quo gradu certitudinis id tenendum sit. Circa quod duae sunt Catholicorum etiam doctorum sententiae.

Prima negat absolute certum esse fide divina, & Catholica, hunc vel illum Pontificem esse verum, ac legitimum Christi Vicarium, quamvis eius sequaces inter se divisi sint in assignando huic propositioni certitudinis gradu; aliqui enim ut Castro lib. 1. adversus haereses cap. 8. Magister Cano lib. 6. de locis capite ultimo; Bannes 2 2. quaest. 1. art. 10. maiorem illi tribuere non videntur, quam moralem; quia veritas talis propositionis, pendet ab altera; *quae sit legitime, vel canonice electus*, de qua maior certitudo, quam moralis haberi non potest: qui vero maiorem illi attribuunt, reponunt inter conclusiones Theologicas controversam propositionem, quatenus procedit ex una de fide, nimirum, *illum esse verum Pontificem, qui rite & canonice fuit electus:* & altera, ut aiunt, naturaliter nota; *quod hic rite, & canonice sit electus*: unde necessario sequitur, *eum esse verum Pontificem*. Secunda vero sententia docet huiusmodi propositionem esse de fide per se primo; ita Gregorius de Valentia 2 2. quaest. 1. punct. 7. §. 39. Suarez de fide disputa 10. de Summo Pontifice sect. 5. Cardinalis de Lugo disput. 1. de fide sect. 13. §. 6. Ioannes à S. Thoma 2. 2. tract. de Summo Pontifice disput. 2. artic. 2. aliique plures apud ipsos citati; nos tam pro dictarum sententiarum inter se conciliatione, quam pro clarioris quantum poterit, huius operosae difficultatis resolutione sequentes statuimus conclusiones.

I. Conclusio: de fide divina est immediate quo ad se, hunc hominem Clementem IX. rite electum, verum esse Pontificem, totiusque Ecclesiae caput. Primum huius sententiae fundamentum desumitur ex Concilio Constantiensi in damnatione errorum Wicleffi, quae habetur sess.8. §. & ultima; ubi Martinus Papa V. ab haereticis, qui reconciliationem petunt; nec non ab aliis de haeresi suspectis, ut probentur eorum fides, exigi praecipit inter alia *Utrum credant; quod Papa canonice electus, qui pro tempore fuerit, eius nomine proprie expresso, sit successor Beati Petri habens supremam auctoritatem in Ecclesia Dei*. Quae verba non loquuntur de veritate illius propositionis in communi; *quod omnis canonice electus est verus Summus Pontifex*, sed in particulari de eo, qui pro tempore est Pontifex, exprimendo nomen proprium, v. g. Clementem IX. & de hoc cuius nomen exprimitur, iubet Martinus V. ut interrogetur suspectus in fide, an credat, quod talis sit, verus Petri successor habens supremam auctoritatem in Ecclesia Dei; ac si huiusmodi propositio non esset de fide divina immediate quo ad se, nec Summus Pontifex exigeret, nec etiam exigere posset actum fidei circa illam, nihil enim de fide credendum proponere potest, quod ad illam non pertinet ut satis constat: Igitur dicendum est praefatam propositionem de fide divina esse immediate quo ad se.

Secunda ratio desumitur, ex hoc quod Summus Pontifex sit supremum Ecclesiae caput, supremusque Monarcha; ergo sicut fide credimus ex dictis superiori sectione, hanc numero Ecclesiam in qua sumus esse veram Christi Ecclesiam; ad eandem quoque fidem pertinere debet, hunc numero hominem legitime electum, cui tanquam capiti suo unitur, verum esse Summum Pontificem. Antecedens est de fide, Summum, videlicet, Pontificem supremum esse caput Ecclesiae, supremumque Monarcham; consequentia ergo probatur, quia de essentia huius numero Ecclesiae est, quod sit unita, & coniuncta suo capiti pro tempore existenti, facta semel legitima ipsius electione, imo inde maxime pendet eius veritas & unitas, supposita Christi institutione, quae statum Ecclesiae Monarchicum in perpetuum esse voluit. Ergo oportet, quod sicut est de fide, hanc numero Ecclesiam esse veram Christi Ecclesiam; ita etiam sit de fide, facta legitima electione, quaecumque sit illa, de qua statim, quod hic numero homo Clemens IX. feliciter regnans, cui tanquam capiti suo unitur, sit verus Summus Pontifex: ista consequentia est certissima, supposita semel veritate antecedentis; quod nimirum sit de essentia huius numero Ecclesiae, quod uniatur tanquam capiti huic numero Pontifici legitime electo; quam sic probo: quia sicut ex hoc quod sit de essentia hominis ut sic; & veluti in abstracto rationalitas, inde manifeste sequitur, hanc quoque rationalitatem, sive rationalitatis partem, esse de essentia huius hominis, v. g. Petri; ita similiter ex hoc, quod Christus Dominus voluerit statum Ecclesiae Monarchicum esse, perpetuamque in ea fore Summorum Pontificum successionem, inde quoque necessario consequitur eum voluisse, quod de essentia huius numero Ecclesiae in qua sumus, esset etiam hic numero Pontifex pro tempore existens legitime electus; non enim sufficit quod Ecclesia subiiciat se tanquam suo supremo capiti, cuilibet rite electo in Pontificem, quasi in communi; sed alicui visibili capiti debet esse unita & subiecta: non est autem visibile nisi sit determinatum in particulari; Deinde si certum non esset hunc numero Pontificem rite electum, cuique Ecclesia hic & nunc unitur, esse verum Pontificem; qua ratione possemus dubitare de illo: possemus, & de antecessore, atque adeo de tota retro serie, indeque de veritate Episcoporum, qui ab his creati sunt; igitur ne totam certitudinem verae Ecclesiae; & Hierarchici Ordinis ruere dicamus; fatendum est esse de fide immediate quoad se, hunc numero Pontificem rite electum, verum esse Pontificem: quoad nos vero, ubi tota semel Ecclesia pacifice illum acceptavit.

Tertia ratio fundatur in hoc; quod hic numero Pontifex rite electus, ita sit Ecclesiae caput, ut simul etiam sit regula fidei, quatenus inter alia gaudet privilegio infallibilitatis, in rebus ad illam spectantibus definiendis; igitur immediate ad fidem pertinet, hunc numero Pontificem legitime electum verum esse Pontificem: Antecedens patebit ex dicendis infra, nunc probatur consequentia; quia quando aliquid est regula fidei, non minus credibile per fidem esse debet, quod sit regula; quam quod sit de fide, id quod determinatur vel regulatur per illam; sicut quando proponitur aliquis Scripturae liber tanquam canonicus; quemadmodum est de fide totum id, quod in illo continetur, ita quoque est de fide, quod talis liber sit canonicus; & per revelationem Dei habitus; alias certi numquam esse possemus de rebus definitis, aut traditis in libro sacro, ut per se patet: Ergo si semel supponatur, quod hic numero Pontifex rite electus sit regula fidei, in rebus ad illam pertinentibus definiendis; ad eamdem quoque fidem tanquam quid credibile per illam spectare debet, illum esse verum Pontificem. Haec est solum differentia inter librum canonicum, & Summum Pontificem, prout unusquisque suo modo regula fidei dicitur: quod talis sit temporaliter solum Summus Pontifex; ac dependenter ab aliquibus conditionibus temporalibus, quae de novo fiant; quaeque revelatae cum non sint in particulari, inde oritur ista dubitatio circa certitudinem, qua tenetur de fide hunc numero hominem rite electum, esse verum Pontificem; quae dubitatio non versatur circa librum Canonicum; qui cum sit aliquid permanens, non indiget nova aliqua declaratione, semel ac ab Ecclesia pro authentico fidelibus propositus est; sicut indiget Summus Pontifex, quoniam ita postulat natura talis regulae, quae animata est; & pro tempore eligibilis; ceterum ubi talis accedit declaratio per electionem, & pacificam eius ab universali Ecclesia acceptationem, certa nobis fide tenendum est hunc numero Pontificem, verum esse Pontificem; si quidem Ecclesia, cum sit columna, & firmamentum veritatis, errare non potest in acceptando, & proponendo pro animata fidei regula, illa quae talis non esset.

Quod huic rationi primo respondent aliqui, infallibilitatem in definiendo non convenire Summo Pontifici, atque adeo quod sit animata fidei regula, nullius est momenti; illa enim procedit ex suppositione huius veritatis, quam infra probabimus: Attamen quia id ita certum multis non est, eumdem Pontificem esse supremum Ecclesiae caput, in hoc enim tanquam in aliquo de fide conveniunt omnes Doctores Catholici, licet aliqui eorum dubitent, an eadem fide constet illum gaudere privilegio infallibilitatis in rebus fidei determinandis; secunda ratio in dignitate capitis fundata, videtur esse quo ad nos magis efficax, quam ista tertia, ad probationem nostrae conclusionis.

Secundo respondent alii, adhuc concesso, quod Summus Pontifex sit animata fidei regula, non inde sequi certitudine fidei credendum esse hunc numero Pontificem pro tempore existentem, verum esse Pontificem, sed sufficere certitudinem moralem, cum Pontifex solum se habeat, ut applicans & proponens fidem, ex parte autem proponentis non videtur requiri maior certitudo, quam moralis; ut patet in ministris Evangelicis, quos non tenemur credere de fide, quod sint legitimi Evangelii praedicatores.

Sed haec quoque instantia, vel responsio vim nostrae rationis non enervat, supposito semel quod Summus Pontifex sit animata fidei regula; haec est enim differentia inter Summum Pontificem res fidei sua definitione credendas proponentem, & inter ministrum Evangelicum illas praedicantem: quod iste non se habet tanquam regula determinativa rerum fidei, sed ut minister dumtaxat intimans aliis, ea quae credenda sunt; unde nec tenemur credere ipsum esse verum ac legitimum ministrum, nec illi, qui credunt rebus ab eo propositis, moventur ad hoc ex illius auctoritate, sed ex credibilitate eorum quae proponuntur, ita ut nisi sufficienter proponantur, talisque credibilitas eis innotescat, credere non teneantur. At vero Summus Pontifex, semel ac admittitur eum gaudere privilegio infallibilitatis in rebus ad fidem pertinentibus, proponit illas credendas tanquam animata fidei regula, vel supremus iudex determinans, quaenam credenda sint, ita ut ex eius auctoritate obligentur fideles ad illa credenda; unde necesse est, ut illi non morali solum certitudine, cui absolute falsum subesse potest, verum etiam certitudine fidei credant, hunc numero Pontificem pro tempore existentem, ac Ecclesiam regentem, verum esse illius Pontificem. Alias enim si dubitari contingeret de auctoritate, quam habet hic in particulari definiens; certi esse non possemus, quod res ab eo definitae manerent de fide: sicut si in dubium revocaretur aliquis liber canonicus, an vere sit talis; certitudo haberi non posset de his, quae in illo continerentur.

Tertio tandem respondent alii ad infallibilitatem definitionum fidei Summi Pontificis auctoritate factarum, sufficere, quod sit verus Pontifex, vel realiter, vel putative, id est, quod pro vero habeatur a tota Ecclesia; eo enim ipso gaudet privilegio infallibilitatis in definiendo, Deo illi propter commune bonum Ecclesiae sic assistente; ita ut huius responsionis auctores negantes de fide haberi hunc esse verum Pontificem, nihilominus velint esse de fide hunc numero hominem, qui certitudine dumtaxat morali in tota Ecclesia verus habetur Pontifex, vere & rite efficere omnia, quae efficit verus Pontifex, & gaudere privilegiis omnibus, assistentiaque Spiritus Sancti D. Petro ac legitimis eius successoribus divinitus promissis. Quemadmodum enim, inquiunt, spectat ad perfectionem divinae providentiae in sua regenda Ecclesia, ne irrepat in omnes Sacrae Scripturae codices aliquid falsum, aut ne aliquis Magus, vel alius Pseudopropheta per daemonum praestigias tantam exhibeat apparentiam pro aliquo errore suadendo, quantam habet ex veris miraculis fides Catholica, ut dicetur infra lib.4.sect.2.cap.6. Ita similiter supposito quod Summus Pontifex tanquam supremus Ecclesiae pastor sit regula fidei per modum proponentis; ad eiusdem providentiae divinae suavitatem pertinet, vel ut numquam permittat aliquem eligi, & acceptari a tota Ecclesia, qui habeat aliquod impedimentum invalidans occultum, & ab ea prorsus insanabile, cuiusmodi esset defectus baptismi, legitimaeve ordinationis, vel si id aliquando permitteret, quod adhuc talis Pontifex, quem pro vero & legitimo tota agnosceret, & susciperet Ecclesia; ratione tituli colorati, concurrente communi errore, infallibilem in suis definitionibus auctoritatem haberet.

At haec etiam responsio nihil valet, auctoresque illius in easdem incidunt difficultates, quas in amplectenda nostra sententia vitare conantur; primo enim unde magis per fidem constat, hunc hominem a nobis existimatum Pontificem gaudere in re ipsa privilegiis Summi Pontificis, quam esse verum Pontificem? Unum si quidem altero magis revelatum esse non videtur; imo in hac solutione involvitur quippiam non revelatum solum, sed etiam falsum, revelatisque contrarium, scilicet privilegia omnia Summi Pontificis propria alicui conferri, qui non sit verus Pontifex; cum illa Christus Dominus non cuicumque, sed soli Petro, ac legitimis eius successoribus promiserit. Deinde ut res magis explicetur, si iuxta hanc responsionem debemus credere, quod omnia quae praestat hic homo in particulari sint rite facta, eo modo quo ab veris Pontificibus fiunt; vel hoc est, quia certo credimus talem hominem, esse verum Pontificem, vel cum talis non sit, sed putative solum, ob aliquem essentialem defectum auctoritate Ecclesiae insupplebilem; credimus tamen eum uti privilegio, ac potestate veri Summi Pontificis; si primum dicatur, ut debet dici, si ob necessariam utriusque rei connexionem consequenter discurrere velimus; nam effectus non potest superare causam suam, unde si Pontifex causa efficiens huiusmodi definitionum, solum moraliter certus esset, non autem ex fide, eius quoque definitiones moraliter tantum certae esse possent; si, inquam, hoc primum concedatur, habemus intentum, si autem responderatur secundum, oportet quod tali non obstante vera Pontificis existentia, iterum credamus a Deo suppleri, quicquid requiritur ut eius acta sint valida, ne Ecclesia in hoc fallatur; quod cum aeque incertum sit, ac illud primum, nam ut statim dicebamus, non est magis revelatum, quod huic homini conferat Deus privilegia Pontificis, & suppleat eius auctoritatem, quam quod in re sit Pontifex, praesertim quia tale supplementum, & concessio extraordinaria non fundatur in ipsa promissione Christi; quae solum facta est Petro, & veris eius successoribus, unde sine nova revelatione constare de illa non potest; necessario concludendum est, eadem fidei certitudine tenendum esse, hunc numero Pontificem pro tempore existentem esse verum Pontificem, ac esse veram fidei regulam, quodve gaudeat veris Pontificis auctoritatis praerogativis; ita ut sit etiam contradictio manifesta, asserere hunc hominem supremam habere potestatem iurisdictionis in Ecclesia, nec non definiendi res fidei ex assistentia Spiritus Sancti; & negare, de fide haberi, eumdem esse verum Pontificem; quia iam affirmaretur definitionem convenire in hunc hominem, non autem definitum. Unde quoque intelligitur; qua ratione ipsi negantes haberi de fide, hunc esse verum Pontificem, possint nihilominus credere de fide, quae ab illo definiuntur; nam re ipsa, ac de facto credunt illum esse verum Pontificem, cum credant habere potestatem a vero Pontifice inseparabilem; ex quadam autem ignorantia putant se non credere; qua de causa ex ignorantia incidunt in quamdam veluti contradictionem.

Igitur cum praeadductae rationes satis clare videantur nostram demonstrare conclusionem, tota iam difficultas consistit in explicando, quomodo sit illa obiectum fidei, quandoquidem illud solum tale est, quod ex divinis Scripturis, vel traditionibus revelatum habemus; in quibus illam Deus numquam revelavit.

Primo id explicant aliqui, quia conclusionem Theologicam, ex una propositione de fide, & altera saltem moraliter certa, & evidenti deductam, existimant esse de fide; sed sic se habet in praesenti, ut patet ex subsequenti syllogismo: *Omnis canonice promotus ad Cathedram Apostolicam Petri, verus est, ac Universalis Ecclesiae pastor; sed hic numero Pontifex Clemens IX. rite promotus, & electus fuit ad dictam Cathedram: Ergo hic numero Pontifex Clemens IX. est verus ac Universalis Ecclesiae Pastor.* Ubi maior est de fide, minor autem evidens saltem moraliter; quandoquidem supponitur, de legitima electione constare, irrefragabili Ecclesiae universalis pacifice illam acceptantis testimonio; proceditque quaestio de Pontifice legitime electo; & ut tali ab Ecclesia indubitanter admisso, quamdiu enim dubitatur cum fundamento de validitate electionis, certum est non esse de fide, saltem quo ad nos, quod hic homo sit verus Papa.

Verum haec explicatio precise non est efficax. Etsi enim ex una praemissa de fide, & alia certa vel moraliter, vel physice, vel etiam metaphysice, possit aliquando sequi conclusio certissima, id tamen non sufficit, ut immediate pertineat ad fidem, debeatque credi per illam, nisi aliunde sit revelata; & quo ad nos accedat Ecclesiae definitio, vel acceptatio ita illam credentis; eademque definitio, vel acceptatio assumatur in minori, fiatque proinde syllogismus constans ex duabus praemissis de fide, ut mox dicetur. Et ratio huius rei est, quoniam ea tantum sunt immediate de fide quo ad se, quae fuerunt a Deo revelata, quaeque proinde si non essent vera, Deus esset mendax. Id autem non contingit in Conclusione Theologica elicita dependenter ab una praemissa certitudine tantum naturali nota, talis enim conclusio, eiusque certitudo non innititur soli veracitati divinae, sed etiam illi obiecto naturaliter certo, quod Deus non revelavit, ut supponitur, & quod proinde si esset falsum, nec non falsa etiam conclusio, nil propterea conqueri possemus de Deo tanquam mendace, vel deceptore.

Altera huius difficultatis explicandae via est, quia talis conclusio evidenter inferri potest ex duabus praemissis revelatis, sequenti discursu. *Impossibile est universam Ecclesiam falli, vel decipi in rebus ad communem ipsius religionem pertinentibus; cum ex Dei revelatione sit columna, & firmamentum veritatis 1. Timoth. cap. 2. adversus quam portae inferi numquam praevalebunt: At iudicium, quo universa Ecclesia quempiam acceptat, & habet pro Pontifice, supremoque suo capite, est res ad totius Ecclesiae religionem spectans; Ergo impossibile est universam Ecclesiam in eo falli iudicio; ac proinde de fide est, hunc numero Pontificem, quem tota Ecclesia tanquam legitime electum agnoscit & recipit, esse verum Pontificem, supremumque illius caput.* Ubi maior, & minor propositio cum sint de fide, sequitur quoque conclusionem esse talem, si quidem ex multis sufficit, ut aliqua propositio ad fidem pertinere dicatur, quod evidenter, evidentia nimirum consequentiae, deducatur ex duabus praemissis de fide; quod est maxime verum, quando huiusmodi praemissae se habent solum tanquam conditiones in huiusmodi discursibus Theologicis, ut explicuimus lib.1. sect.3. cap.2. tunc enim non tam sunt conclusiones Theologicae, vel simpliciter deductae, quam explicatae, ideoque ita per discursum Theologicum, per modum applicantis, vel approximantis, sequuntur evidenter ex duabus revelatis, proponunturque intellectui; ut hoc non obstante dici debeant immediate revelatae, atque adeo immediate credi.

Tertio igitur res tota sic explicatur. Illud est de fide divina immediate quo ad se, quod divinitus revelatum est, sed hunc numero Pontificem Clementem IX. aut alium quempiam pro tempore existentem rite electum, verum esse Pontificem, divinitus revelatum est; Ergo talis propositio est de fide divina immediate quo ad se. Maior huius argumenti est evidens; minor autem ostenditur; sive tunc illam fuisse divinitus revelatam quando Christus revelavit Petrum esse caput Ecclesiae, supremumque eius Pastorem; tunc enim pariter idem revelavit generaliter, de omnibus eius successoribus legitime ab Ecclesia electis, ita ut solum quo ad nos deesset sufficiens propositio huius, vel illius contenti sub illa revelatione, quae propositio habetur per universalem testificationem, & approbationem Ecclesiae. Ad cuius intelligentiam notandum est aliqua revelata fuisse a Deo in genere ad hoc ut crederentur in genere; cuiusmodi sunt, *Deum omnia non involventia contradictionem posse*, & similia: per quas revelationes Deus tantum intendit, ut de ipso cognosceremus eiusmodi perfectiones Universales in genere. Alia vero Deus revelavit in genere ad hoc ut crederentur in specie, & in individuo, cuiusmodi sunt illa; *Quodlibet universale Concilium legitime congregatum, totamque Ecclesiam repraesentans verum esse, eiusque definitiones obligare unumquemque fidelem: Quemlibet etiam Pontificem rite electum, verum esse Pontificem, successorem Petri, ac Vicarium in terris Christi Domini*; sed quoniam prolixum & infinitum fuisset; imo absurdum, multisque inconvenientibus obnoxium, ea singillatim revelare, & enumerare, quae sub eiusmodi principiis universalibus, & in genere continentur, tanquam partiales quaedam eorum veritates, Deus adhibuit veluti revelationem quamdam genericam, Universalis Ecclesiae nimirum definitionem, vel acceptationem, substituendo illam collectioni omnium revelationum individualium, quas non expediebat ut faceret; ita ut vox Ecclesiae sit, quasi nova quaedam locutio Dei, vel potius explicatio, & complementum praeteritae locutionis, seu revelationis per quam redditur nobis de fide, id quod antea non apparebat nobis de fide, cum scilicet Deus per Ecclesiam tanquam per certissimam fidei interpretem manifestat, de quibusnam obiectis particularibus loqui intenderit; quando dedit illas propositiones universales. Unde quando in tractatu de fide communiter dicitur, *Ecclesiam Dei*; loquendo de illa secundum statum novi testamenti, *non regi novis revelationibus*, sive quod idem est, *obiecta materialia fidei supernaturalis non crevisse in ea successu temporis*; id intelligi debet de obiectis materialibus, prout considerantur secundum substantiam, non autem secundum circumstantias, aut quasi circumstantias, quas a tempore pendere voluit Deus, sive tunc non existentes, quando talia obiecta revelavit in communi, sed tantum futuras; ut hunc, vel illum Pontificem pro hac, vel illa temporis differentia existentem esse verum Pontificem; Primum Concilium Nicaenum, & Constantinopolitanum, aliaque huiusmodi esse vera ac legitima Concilia.

Igitur licet ea, quae a Deo revelata fuere generatim priori modo, non possint, nec debeant credi in individuo, ob rationem superius allatam, quod ea tantum sint de fide credenda, quae si vera non essent, argui posset Deus de mendacio; attamen quando revelatio fuit generica posteriori modo, tunc assensus individualis debet esse de fide, illa enim experientia, quam tunc habemus de Ecclesia loquente, in cuius ore posuit Deus fidei magisterium, est aliquod complementum locutionis divinae, per quam intelligitur ipsumet Deus revelare hoc obiectum in individuo, quod hic numero Pontifex rite electus sit verus Pontifex: quare si communis ille consensus Ecclesiae, quo id nobis & alia similia proponuntur, esset falsus, & praestigiosus, possemus conqueri de Deo, tanquam de deceptore, ut pote qui concurreret ad illud iudicium, vel consensum, qui prudenter censeretur a nobis locutio divina, quamvis non esset; sicut si per daemonum praestigias tantam sineret exhiberi apparentiam pro aliquo errore v.g. ab Antichristo, aut alio Pseudopropheta suadendo, quantam habet ex veris miraculis fides Catholica.

Eadem insuper huiusmodi veritati singularium immediata revelatio divinitus facta declarari potest, ex eo quod tales veritates dupliciter contineri possunt in aliqua propositione universali revelata: primo formaliter; secundo virtualiter. Formaliter continetur singulare in universali, ut pars in suo toto, v.g. in hoc principio universali; *omnis homo est substantia; est vivens; est rationalis;* continetur haec particularis, *hic homo est substantia, est vivens; est rationalis*; Et in hoc altero universali, *omne totum est maius sua parte*, continetur hoc singulare, nempe, *hoc totum est maius sua parte*; Quando vero aliqua veritas singularis continetur in suo principio, ut effectus in causa, tunc dicitur contineri solum virtualiter. Quo praesupposito, sicuti quando conclusio continetur formaliter in suo principio, tunc in ordine naturali non est necessarius alius habitus ad assentiendum principio, & conclusioni; nam per eumdem habitum intellectus, quo iudicamus, omne totum esse maius sua parte, iudicare etiam possumus hoc totum esse maius sua parte, & sic de ceteris; quicquid sit, an etiam per alium habitum possimus assentiri eidem conclusioni, vel veritati particulari, ubi reducitur in formam syllogisticam; similiter in ordine supernaturali, per eumdem habitum fidei infusae possumus immediate assentiri propositioni Universali a Deo revelatae, v. g. *Omnem Pontificem rite electum esse verum Pontificem, Petrique successorem*, & etiam singulari formaliter sub illa contentae, tanquam pars sub suo toto, v.g. *hunc numero Pontificem pro tempore existentem rite electum, esse verum Pontificem, denique Petri successorem*; quando semel de tali continentia certi reddimur, per universalem Ecclesiae consensionem.

II. Conclusio: Hunc numero Pontificem pro tempore existentem, verum esse Pontificem, non redditur de fide quo ad nos precise, per solam Dominorum Cardinalium electionem.  

Probatur, quia licet talis propositio quo ad se possit esse plerumque de fide, ubi nimirum talis electio sit cum omnibus conditionibus tam de iure divino, quam humano Ecclesiastico requisitis: tamen cum in illa sacrum Cardinalium collegium non gaudeat privilegio infallibilitatis, nullibi enim legitur illi fuisse concessum, sed Ecclesiae solum, potest aliquando eligere aliquem habentem defectum essentialem, vel si nullum habet, reddere suam electionem alio ex capite invalidam, cui sua auctoritate supplere non potest, sicut de Ecclesia notavimus supra, & mox iterum declarabimus: cum Domini Cardinales, sub nullitatis poena teneantur eligere iuxta formam a Summis Pontificibus praescriptam, ut satis patet ex eorum textibus: Igitur, hunc numero Pontificem pro tempore existentem, verum esse Pontificem non redditur de fide quo ad nos precise, per solam Dominorum Cardinalium electionem, nisi insuper accedat universalis Ecclesiae consensus. Unde sequitur illos primos actus, per quos fideles agnoscunt novum electum in Pontificem, non esse quoad hoc actus fidei divinae, sed fidei & prudentiae humanae, ac fallibilis, donec accedente communi Ecclesiae & fidelium acceptatione, resultat in singulis obligatio fidei divinae, ad credendum illum esse verum Pontificem.

Et ratio est, quia fide divina credere non tenemur rem cui potest subesse falsum, vel speculative, vel practice; at supposito quod Domini Cardinales in eligendo Summo Pontifice non gaudeant privilegio infallibilitatis, & propterea nulliter eligere possint, tam ex parte eligibilis, quam ex parte electionis, potest huic propositioni, *quod hic numero Pontifex ab illis electus sit verus Pontifex*, subesse falsum defectu legitimae electionis; Ergo non tenemur illam de fide credere, nisi aliunde quid accedat, per quod de legitima electione certo nobis constet; non enim est de fide, hunc numero Pontificem pro tempore existentem, esse verum Pontificem; sed hunc numero Pontificem rite electum, esse verum Pontificem, quae continetur sub illa propositione universali revelata; *Quod omnes Pontifices Romani rite electi sunt veri Pontifices, divique Petri successores*.

III. Conclusio: Hunc numero Pontificem rite electum, verum esse Pontificem, quod est de fide quo ad se, redditur de fide quo ad nos, per universalem Ecclesiae consensum pacifice, & indubitanter illum acceptantis.  

Probatur, ad hoc ut aliqua propositio de fide quo ad se, reddatur talis quo ad nos, nihil aliud requiritur nisi quod proponatur ab habente talem auctoritatem, cui in materia fidei nullum prorsus falsum subesse possit; sed est huiusmodi auctoritas Ecclesiae universalis; Ergo ubi illa semel declarat, & proponit hunc numero Pontificem pro tempore existentem, fuisse canonice, & legitime electum, redditur de fide quo ad nos illum sic rite electum, verum esse Pontificem; sive talis declaratio, vel propositio fiat per acceptationem pacificam universalis Ecclesiae toto orbe diffusae, sive per definitionem Concilii, si sit aliquod dubium in electione, ut patet ex Concilio Constantiensi; cum enim, maxime ubi electio non est pacifica, & pacifice acceptata, sed rationabiliter dubia, non possit Pontifex electus procedere ad definiendum, vel determinandum de illa, quia stante tali dubio, non potest obligare, ut eius determinationes recipiantur pro legitimis & indubitatis; necesse est quod illa determinatio fiat auctoritate Ecclesiae, sive per acceptationem universalem pacificam, sive per definitionem Concilii universalis: stante cuius infallibilitate in rebus fidei, aut ab ea non acceptabitur electio, si careat aliqua conditione indispensabiliter requisita ad eius validitatem, vel si talis defectus non fuerit, sed alius ex humano dumtaxat iure proveniens, de sua insuper potestatis plenitudine illum sanabit, ut in huius capitis principio praenotavimus; indeque nullum umquam potest suboriri dubium de legitima huius numero Pontificis electione; quem Ecclesia universalis acceptat, & recognoscit pro vero Pontifice; deque illo sic acceptato, & agnito debet intelligi quod ex Concilio Constantiensi superius adduximus ad probationem primae conclusionis; ut mox declarabimus satisfaciendo sequenti quaesito.

Inquiret igitur aliquis quo tempore incipiat dicta Ecclesiae acceptatio, fiatque per illam sufficiens propositio, ut reddatur de fide quo ad nos, hunc numero Pontificem rite electum, verum esse Pontificem; obligenturque fideles ad illud credendum, an eo ipso quod Cardinales electum promulgant illis fidelibus, qui in electionis loco reperiuntur? an vero quando res iam per totum mundum, & Ecclesiam ubicumque diffusam divulgata est? Respondetur ex dictis, statim post concordem Cardinalium electionem, teneri quidem fideles ex praecepto obedientiae, & caritatis obedire Pontifici electo; ita ut non possit quispiam iure ab illo disiungi, sine schismate; ad hoc enim sufficit certitudo moralis, quae habetur per talem electionem, de persona rite electa: non autem ad assensum fidei, sed ad illum requiritur insuper acceptatio Ecclesiae; quae incipit negative statim dum non contradicit Ecclesia, ubicumque scit talem electionem; positive autem dum statim a praelatis & populis, qui in electionis loco existunt, illi acquiescitur, & paulatim in aliis mundi partibus, a ceteris etiam fidelibus tam praelatis, quam subditis admittitur; ita ut illi qui vident, aut audiunt Papam electum, eique non contradici, sed ab omnibus admitti, teneantur iuxta certiorem, quam defendimus sententiam, credere fide divina, & supernaturali, hunc numero Pontificem rite electum, & pro tali ab Ecclesia acceptatum, suaque acceptatione propositum, verum esse Pontificem, ac D. Petri successorem.

IV. Conclusio: Hunc numero Pontificem a Dominis Cardinalibus electum, verum esse Pontificem tunc maxime, ac veluti consummative redditur de fide quo ad nos, quando non solum Ecclesia in actu exercito ipsum acceptat in Pontificem, subiiciendo se illi tanquam suo supremo capiti; sed quando insuper ipse Pontifex in exercitio definit aliquid tanquam de fide tenendum.  

Ista conclusio sequitur ex dictis, suppositaque Summi Pontificis indefectibilitate in determinandis ex cathedra rebus ad fidem spectantibus; fieri enim non potest, ut fide credamus aliquod obiectum definitum, & non credamus simul ipsam definitionem esse legitimam, & consequenter ipsum definientem hic, & nunc infallibilem auctoritatem habere circa determinandas, ac regulandas res fidei, quod est credere, quod hic homo definiens sit verus Pontifex, supremaque in Ecclesia potestate gaudeat. Unde quando Summus Pontifex ita definit, nullus est fidelis, qui assentiens rebus definitis credendo, simul etiam in actu exercito non credat eum esse verum Pontificem; quamvis ubi postea haec veritas quasi in actu signato, & speculative seorsum consideratur, non appareat, ob multas circumstantias, & conditiones, quae hunc, vel illum spectant hominem, quomodo sit de fide illum esse verum Pontificem, eo quod non omnia illa in particulari sufficienter attigisse divina revelatio, nobis declarasse videatur.

Licet ex dictis facile obviam iri posset omnibus obiectionibus, quae contra nostras conclusiones fieri solent; nihilominus ut earum veritas magis appareat, breviter illas adducam, & solvam.

Primum ergo obiicitur, illud solum esse de fide immediate quo ad se, quod fuit divinitus revelatum, sed hunc numero Pontificem, quem tota Ecclesia tanquam legitime electum agnoscit, & recipit, verum esse Pontificem, ac Beati Petri successorem, nullibi revelatum reperitur; Ergo non est de fide immediate quo ad se; Maior huius argumenti est certissima, & in definitione rei fundata, Minor autem multipliciter probatur, *primo*, quia nec in Scriptura, nec in traditione talis revelationis fundamentum habetur; *secundo*, quia si hoc divinitus esset revelatum, divinitus quoque revelatae dici deberent conditiones essentialiter requisitae ad legitimam huius Pontificis electionem, ut quod sit vir, & non femina; quod sit baptizatus; riteque ordinatus; quia sicut supponitur, necessario facta est legitima electio, ut sit de fide hunc numero Pontificem esse verum Pontificem, saltem quantum ad conditiones indispensabiliter necessarias, & auctoritate Ecclesiae insupplebiles. *Tertio*, illud solum est divinitus revelatum; ac proinde de fide immediate, cuius oppositum est manifesta, & formalis haeresis, sed qui negat hunc hominem esse Papam non est haereticus, sed solum schismaticus; sicut & qui negaret omnes retro Pontifices fuisse veros Pontifices non esset talis; Igitur non est de fide immediate quo ad se, quod hic numero Pontifex pro tempore existens, quem tota Ecclesia tanquam legitime electum recipit, & agnoscit, sit verus Pontifex.

Respondetur ad hoc argumentum concedendo Maiorem, & negando Minorem; ad cuius primam probationem dicimus, hanc veritatem immediate a Deo revelatam fuisse revelatione illa universali, quae ex una parte patefecit, omnes rite eligendos, & promovendos ad cathedram Petri, futuros veros Pontifices eius successores, suos vero Vicarios; Et ex alia Ecclesiam universalem numquam in rebus fidei erraturam, cum sit columna, & firmamentum veritatis: in huiusmodi enim propositionibus universalibus a Deo revelatis, continetur formaliter, & ut pars in suo toto, tam quod *hic numero Pontifex rite electus, sit verus Pontifex*; quam *quod Ecclesia in illo acceptando errare non possit*; unde si cum illis propositionibus universalibus, alia iungatur particularis, quod vera nimirum Ecclesia, quam per totum orbem diffusam cernimus, & infallibilitatis privilegio gaudere per fidem credimus, hunc numero Pontificem tanquam rite electum acceptat; redditur statim de fide quo ad nos, illum esse verum Pontificem, ut conclusione prima fusius explicuimus.

Ad secundam probationem respondetur praefatas conditiones, & ex illis efformatas propositiones dupliciter spectari posse, vel antecedenter ad hoc quod Ecclesia acceptet, hunc numero Pontificem tanquam rite electum, vel subsequenter. Si considerentur primo modo, fatemur, illas esse quid mere contingens, maioremque certitudinem non habere, quam moralem, cui potest subesse falsum; si autem secundo considerentur modo, ita pertinent ad fidem, non quidem immediate, sed mediate, ut conclusiones Theologice necessario illatae ex una de fide.

Divina enim revelatio, sicut & ipsa Ecclesiae acceptatio non versantur per se primo, circa requisita, vel conditiones, quae tam in electoribus, quam in persona electa necessario concurrere debent ad legitimam electionem, & deinde circa ipsum electum, sed vice versa, per fidem, seu revelationem implicite contentam in symbolo, & in promissione facta D. Petro, applicatam autem, ac declaratam in exercitio per pacificam universalis Ecclesiae acceptationem, solum constat hunc numero Pontificem pro tempore existentem esse verum Pontificem; indeque infertur per consequentiam Theologicam, quod a veris legitimisque electoribus, veramque eligendi intentionem habentibus electus fuerit; quodque sit vir, & non femina, quod sit baptizatus, & ordinatus; quod non sit haereticus, si semel fides interna, & externa necessario, & insupplebiliter ab Ecclesia requiratur, ut quis sit verus Pontifex; quod probabilius existimo.

Nam si, ut volunt aliqui, cum haeresi interna sufficeret fidei solum externa professio, posset dici huiusmodi defectu ex solo iure Ecclesiastico originem habentem, suppleri auctoritate Ecclesiae ignoranter illum tolerantis, donec ipsi de eodem constando procedat ad eius depositionem.  

Exemplum huius rei habemus in definitionibus Conciliorum, in quibus; licet fides non versetur circa ea, quae ad eorum definitionem prae-requisita sunt, ut quod veritatis definiendae accurata praecesserit indagatio, imo tunc fit quid mere contingens, illa tamen accedente, recte infertur per consequentiam Theologicam, omnia ad legitimam definitionem posita fuisse, & consequenter diligentem veritatis inquisitionem per disputationem praecessisse. Cuius ratio est, quia quando aliquid per se est de fide, non opus est quod ad illam quoque pertineant ea omnia, quae necessariam cum illo connexionem habent; imo in hoc consistit conclusio Theologica, quod versatur circa illa quae necessario cum his, quae sunt de fide connectuntur, & ex illis mere syllogistice inferuntur.

Similiter in hac propositione, *hic homo rite fuit electus*, cum illa particula *rite electus*, dupliciter intelligi possit; primo, quasi per illas significetur adhibitas esse omnes conditiones necessarias, ut electio sit legitima antecedenter ad Ecclesiae acceptationem; quo si intelligantur modo, talis propositio maiorem, quam moralem certitudinem non habet nec alia ratione in hanc aliam influet veritatem, aut propositionem, *hic homo est verus Pontifex*, quam per modum dispositionis, *ut sit verus Pontifex, & in talem ab Ecclesia acceptetur*; ita ut faciat hunc sensum: *hic homo rite fuit electus*, id est, *hic homo fuit electus cum requisitis conditionibus, ob quas in verum acceptari debet Pontificem*; secundo, praefatae particulae *rite electus*, non solum intelligi possunt de electione cum omnibus requisitis facta, sed etiam acceptata in particulari ab Ecclesia, & tunc illa propositio est de fide, quod *hic homo recte fuerit electus*; sicuti facta definitione ab universali Concilio, est propositio de fide, quod illa definitio sit legitima; quia, *hunc hominem fuisse rite, vel recte electum; & hunc hominem esse verum Pontificem*, non ponunt in numero, acceptatio enim in Pontificem, & esse verum Pontificem idem sunt; sicut & rem aliquam, a Concilio universali fuisse definitam, & definitionem eius esse veram, ac legitimam pro uno, & eodem comparantur.

Ad tertiam denique probationem respondetur ex dictis, quod Ecclesia non acceptat illam electionem, & electi materiam pura obedientia, sed insuper ut materiam ad fidem spectantem; quia ut diximus acceptat illum ut verum caput suum visibile; unde eadem certitudine fidei, qua credimus hanc numero fidelium congregationem toto orbe diffusam, quae Summo Pontifici Romano, tanquam suo capiti visibili adhaeret, veram esse Christi Ecclesiam, tenemur quoque credere hunc numero Pontificem cui sic adhaeret, quemque ut legitime electum acceptat, esse verum Pontificem. Insuper illum, non ut caput tantum, sed ut regulam fidei infallibilem agnoscit, quod ut vidimus supra fieri non potest, nisi sit etiam de fide, quod ipse sic agnitus, sit vere regula fidei. Igitur ille qui negaret hunc hominem esse Papam, quem tota semel Ecclesia pro rite electo acceptavit; non solum esset schismaticus, sed etiam haereticus; non enim solum scinderet unitatem Ecclesiae sicut illi, qui duos a principio eligerent Pontifices, de quibus ignoratur quis sit verus Pontifex; sed insuper falsum adderet dogma; quia negaret habendum pro vero Pontifice, atque adeo pro vero Ecclesiae capite, veraque fidei regula illum quem universalis Ecclesia pacifice pro tali reciperet. Unde tunc maxime haberet locum id quod docet D. Hieronymus *super cap.3. ad Titum*: & post ipsum D. Thomas 2.2. quaest.39. art.1. ad 3. *Nullum schisma esse, quod non sibi aliquam haeresim confingat, ut ab Ecclesia recessisse videatur*.

Quae responsio non solum intelligitur de hoc numero Summo Pontifice vivente; sed extendi quoque debet ad alios omnes, qui cunctis retro saeculis Ecclesiae legitime praefuerunt: si semel nobis constet eos ab Ecclesia fuisse acceptatos, vel quia id vidimus, vel quia aliqua eorum definitio remansit; in qua declarando aliquid de fide, simul declaratum reliquerunt se fuisse verum Ecclesiae caput; veramque fidei regulam; si enim nullam de tali acceptatione certitudinem haberemus, tunc per accidens non esset de fide quo ad nos; sed per historiam duntaxat humanam id teneremus: Nisi mallemus dicere semper de hoc nobis sufficienter ad fidem constare posse in illo fidei principio, quod Ecclesia Christi ab initio ad haec usque tempora indesinenter una & eadem perseveraverit, de cuius essentia cum sit habere verum caput, non potuerunt non acceptari ab illa omnes Pontifices pro tempore legitime electi; aut si tales non fuerint, vel etiam dubii, reprobari, ut ad alterius procederetur electionem; ne contra Christi institutionem, & promissionem, remaneret acephala, dicereturque periisse; quomodo argumentantur haeretici contendentes a tempore saltem Urbani Papae VI. defecisse verum successorem; hinc enim satis sibi videntur inferre, iam non posse esse certum, an vere Summo Pontifici succedatur, aut ubi gentium vera Ecclesia visibilis extet; inter cuius praecipuas notas reponitur ex nobis legitima Summorum Pontificum ad haec usque tempora successio, nec non perpetua eiusdem cum illis unio, & adhaesio, tanquam cum suo supremo, & universali capite.

Si inter aliquos, non omnem Ecclesiam acceptare hanc veritatem, tanquam materiam de fide, cum plures sint Doctores Catholici, qui illam non admittunt, nec propterea tamen censentur haeretici; Respondetur non omnes illam acceptare, tanquam materiam de fide speculative, & in actu signato, seu inadequate illam considerando satis esse putantes ad munus in Ecclesia Pontificium, morali quadam, aut naturali certitudine haberi, quod hic numero Pontifex sit verus Pontifex; virtualiter tamen omnes illam acceptant, dum se in unam, Sanctam, Catholicam & Apostolicam Ecclesiam credere profitentur; cuius hic numero Pontifex rite electus pro tempore existens, verum est caput ex omnibus, & iuxta veriorem sententiam vera in illa fidei regula; unde solum ex ignorantia, ut supra notavimus, existimant se non credere, quod reipsa, & de facto credunt, & ita sibi ipsis quasi contradicunt; quo circa nec pro haereticis habendi, nec pro talibus sunt puniendi; secus tamen si qui publice, & pertinaciter negarent hanc veritatem, iuxta nostram sententiam, quam ad fidem pertinere putamus, docentque omnes fere Theologi, & Canonistae, quamvis in modo eam explicandi aliquantum differant.

Obicitur secundo, praecipua ratio, eaque magis universalis nostrae assertionis desumitur ex hoc quod Summus Pontifex sit supremum Ecclesiae caput; unde sicut fide credimus, hanc numero Ecclesiam in qua sumus, esse veram Christi Ecclesiam, eiusdem quoque fidei certitudine tenere debemus, hunc numero hominem legitime electum, cui *tanquam suo capiti visibiliter unitur*, verum esse *Summum Pontificem*; sed haec ratio non videtur efficax; siquidem in hac numero Ecclesia non videtur minus necessaria certitudo Sacramentorum; exempli gratia, Baptismi, vel Eucharistiae; quam sit necessaria certitudo huius capitis in particulari; pro certitudine autem Sacramentorum sufficit, ut per fidem credamus eorum veritatem in communi; in particulari vero certitudine tantum morali nobis constet de veritate huius, aut illius Sacramenti; nec enim est de fide, hunc hominem fuisse vere baptizatum, aut hanc hostiam in particulari fuisse consecratam, licet sit de fide, omnem hostiam rite consecratam realiter continere in se corpus Christi, sicut habetur ex Divo Thoma 2.2. quaest.1. art.3.ad 3. Igitur eodem modo satis esse videtur, credere quidem esse de fide, *omnem hominem rite electum esse verum Pontificem*, non autem, *quod hic numero Pontifex rite electus, & ab Ecclesia acceptatus sit verus Pontifex*; sed sufficit ad hoc ultimum certitudo moralis, quodve inferatur tanquam conclusio Theologica ex principiis fidei.

Respondetur ad hoc argumentum concedendo maiorem, & negando minorem; ad cuius probationem, primo negatur paritas; disparitas consistit in hoc, quod Sacramenta in particulari sumpta, vel ut hic & nunc procedant ab aliquo ministro, non se habent ut regula fidei, neque ex eorum unitate visibili, aut unione cum ipsis pendet essentialiter unitas Ecclesiae; sed se habent ut medicinae peccatorum, & divinae instrumenta gratiae: unde circa ipsa Sacramenta in particulari nulla Ecclesiae acceptatio, aut definitio versatur, sed solum circa illa in specie, vel in communi, v.g. credendo: *vere esse Sacramenta, quae debito modo fiunt, corpus & sanguinem Christi Domini contineri vere realiter, & substantialiter sub speciebus panis, & vini rite consecratis*, non autem, *quod hae species in particulari sint rite, & debito modo consecratae*; Sacramentorum si quidem natura, & virtus definitioni fidei subest, secus autem eorum usus, & exercitium.  

At in Summo Pontifice non ita se habet, sed pluribus modis versatur fides circa Apostolicam eius potestatem; hoc est tam in communi, credendo, *omnem Pontificem rite electum, & ab Ecclesia indubitanter acceptatum, verum esse Pontificem*; quam in particulari, *quod hic numero Pontifex rite electus, & ab Ecclesia indubitanter acceptatus sit verus Pontifex*; quia, ut diximus, acceptatur ab ea, ut regula fidei iuxta veriorem sententiam, unde debet in particulari de fide credi, sicut quaecumque alia regula fidei; insuper iuxta omnes acceptatur, ut supremum universalis Ecclesiae caput; de quo proinde ita constare debet de fide, quod sit verum eius caput; sicut de hac numero fidelium congregatione constat, eam esse veram Christi Ecclesiam, quia veritas, & unitas Ecclesiae, pendet essentialiter ex unione cum suo vero capite; etsi enim Sede vacante talis actu non sit dependentia, sed aptitudine, quia scilicet est apta, & de se, polita Christi institutione essentialiter petit ista congregatio subesse uni capiti in particulari, quod tunc actu non habet; attamen ubi actu illud habet, quo in casu loquimur, & acceptavit eius electionem tanquam legitimam, tunc nisi illi in particulari uniatur, periret unitas, statusque Ecclesiae Monarchicus, ut explicuimus supra c.6.  

Quod dixi de Sede vacante, idem asseri debet schismatis tempore, si sint plures de quibus rationabile dubium sit, quisnam eorum sit verus Pontifex; tunc enim est idem, ac si non haberet actu caput, quia nondum illud habet determinate, & pacifice secundum ius. Si autem unus eorum determinate sit Pontifex, & alii irrationabiliter hanc dignitatem usurpent, tunc sicut debet Ecclesia verum caput acceptare, & illi uniri, ita & de fide est, quod ille, & nullus alter sit Pontifex.

Secundo respondetur ad hoc argumentum admittendo, proportione servata, paritatem inter Sacramenta in particulari, v.g. hanc, vel has hostias rite consecratas, quod sint obiectum fidei, sicut hic numero Pontifex rite electus, & ab Ecclesia acceptatus; praesuppono enim quod omnes huiusmodi hostiae rite consecratae possint considerari dupliciter, vel divisive, vel collective, ut superiori sectione de Ecclesia cap.10. diximus de fidelibus. Si primo sumantur modo, nullam earum in particulari credendum est de fide, fuisse rite consecratam, sed assensu tantum moraliter certo; secus autem si considerentur collective, ne dicamus totam ubique Ecclesiam, quamvis materialiter, & ignoranter, esse idololatram per augustissimi Eucharistiae Sacramenti adorationem, quod est omnino absurdum, & contra promissam illi a Deo in rebus fidei, & morum indefectibilitatem loco statim citato. Et si enim non sit inconveniens, quod in aliquo particulari loco haec & haec hostia divisive, quae non est rite consecrata, pro tali nihilominus adoretur, inde enim universalis Ecclesiae defectibilitas non sequitur, sicut sequeretur, si omnes hostiae collective sumptae ab Ecclesia universali adorarentur, absque eo quod in illis ita sumptis realiter, ac substantialiter contineretur corpus Christi Domini; Igitur ad fidem pertinere puto, quod omnes hostiae collective sumptae ab Ecclesia Catholica toto orbe diffusa adoratae sint rite consecratae, ita ut respectu huius veritatis se habeat quo ad nos talis Ecclesiae adoratio, sicut eiusdem acceptatio, respectu huius numerosi Pontificis rite electi; cum in causa facti generalis, & ad generalem statum omnium fidelium pertinentis, qualis est per universum orbem Sanctissimi Eucharistiae Sacramenti adoratio, veraque & canonica supremi capitis ipsius electio, errare non possit. Huius rei satis clarum potest esse exemplum, in collectione Episcoporum Concilium Generale legitimum componentium, quam de fide credimus repraesentare Ecclesiam, & auctoritative esse veram Ecclesiam, eo modo quo est de fide illud esse legitimum Concilium; quamvis de fide non sit unumquemque Episcopum, aut omnes divisive esse veros Episcopos, quia nullus eorum in particulari, nec omnes divisive se habent, ut regula fidei, sed solum collective, unde solum est de fide, eorumdem quoque collectionem esse legitimam congregationem, aut Concilium in quo tota sit representative, & auctoritative Ecclesia. Ita similiter, cum nulla hostia consecrata in particulari, seu divisive sumpta, sit terminus adorationis universalis Ecclesiae, non est opus quod sit de fide, unamquamque hostiam in particulari, aut omnes divisive sumptas, rite fuisse consecratas; secus autem si sermo sit de earundem collectione, cum sit terminus praefatae adorationis universalis Ecclesiae, ne illam saltem materialiter in perpetua versari idololatria dicamus; quod est impium & sacrilegum.  

Eadem quoque paritas assignari posset, inter hanc numero hostiam, & hunc numero Pontificem; si daretur unica solum hostia rite consecrata successive, quae ab universali Ecclesia deberet adorari, sicuti de facto datur successive unicus Pontifex legitime electus, cui tanquam capiti debet uniri; tunc enim Ecclesia, aut illam hostiam non adoraret, eo quod rite consecrata non esset, aut si tanquam talem adoraret, auctoritate ipsius nobis constaret de fide, non solum sub omni hostia rite consecrata, sed etiam sub hac in particulari contineri verum Christi corpus, sicut eiusdem auctoritate constat nobis non solum in communi *omnem Pontificem* rite electum esse *verum Pontificem*, sed etiam hunc numero pro tempore existentem; ubi semel illum tanquam legitime, & canonice electum acceptavit.

Cum eadem sit contrariorum disciplina, postquam egimus de prima Summi Pontificatus institutione facta a Christo Domino, in Divi Petri persona, nec non de via, qua eius successores ad eamdem dignitatem pervenire debent, superesset iam agere de modis, quibus ab illa Summus Pontifex etiam dum vivit *cadere potest*; verum huic materiae pertractandae *libenter supersedeo*; tum quod parum *referat* ad praesentis mei instituti rationem & finem; tum quod sit de raro contingentibus. Cum enim Summus Pontifex dum vivit Pontificiam dignitatem dupliciter amittere possit. Primo per voluntariam cessionem, ut habetur *in cap.7. de renuntiatione in sexto*, id semel tantum contigit in Caelestino V. Estuiensi, qui cum ex Abbate sui Monasterii creatus fuisset Papa, quarta die Septembris, anno Christi 1294, abdicavit se Pontificatu sponte, amore vitae solitariae, idibus Decembris eiusdem anni. In Concilio enim Constantiensi duo quidem Pontifices, sed dubii, Gregorius XII. & Ioannes XXIII. sponte suo iuri renuntiaverunt; cumque Benedictus XIII. idem praestare noluisset, ad tollendum schisma depositus fuit; & in eorum locum electus Martinus V. cuius auctoritate idem Concilium fuit postea confirmatum. Ut autem ad hanc Pontificatus, cuius quis pacificam possessionem habet, renuntiationem, aliqua rationabilis causa requiri videtur, alioqui sine causa renuntiare, suamque sic operam Ecclesiae subtrahere, alienum esset a caritate Christi, qui propter ovem perditam quaerendam vitam suam impendit; nihilominus ubi iusta suppetit causa, Pontifex non expectato Ecclesiae consensu potest suam dignitatem quantavis pacifice possessam dimittere; quoniam Pontifex non respicit Ecclesiam tanquam superiorem, cuius obedientia astrictus sit, ne renuntiet, sicut alii Episcopi; qui tamen ad renuntiandum, non suae Ecclesiae, sed Pontificis, qui superior est, consensum expectant.

Alter modus amittendi Pontificatum per depositionem, adhuc est praecedenti rarior; cum enim duo sint casus praecipui, in quibus depositio Pontificis indubitati locum habet (non enim agimus in praesenti de casu, ubi dubitatur de valore electionis, sed de illo erit sermo infra cap.14.), Primus est casus perpetuae amentiae, Secundus haeresis, seu infidelitatis. Nullum proprie ob hos duos casus, legitur huc usque depositum fuisse ab Ecclesia Summum Pontificem. Tandem, quia haec materia potius est Canonistarum, quam Theologorum, ad illos lectorem remitto; ex Theologis tamen praeclare hanc materiam versarunt Caietanus *De auctoritate Papae* cap.18. & 19., Sotus in *4. Sentent. Distinct. 22.*, Gregorius de Valencia *2.2.*, Suarez, Tannerus, Ioannes a Sancto Thoma, aliique plures ibidem, Bellarminus *lib.2. de Romano Pontifice* cap.30., Driedo *De libertate Christiana* cap.14., ubi videri possunt, & alii ab ipsis citati, Andreas Duvallius Doctor Sorbonicus *De disciplina Ecclesiastica* part.3. quaest.9. & 19.