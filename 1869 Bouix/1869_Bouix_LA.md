## CAPUT XIII: AN ET QUATENUS SIT DE JURE DIVINO ET DE FIDE, ROMANUM PONTIFICEM ESSE SUCCESSOREM SANCTI PETRI IN PRIMATU AUCTORITATIS.

Quadruplex hic expendenda venit quæstio : 1º an quod ita succedat sit vere ac proprie de *jure divino*; 2º an sit de *fide*; 3º utrum de *fide* sit talem, verbi gratia Pium IX, esse summum Pontificem; 4º an per aliquam potestatem ecclesiasticam primatus a Sede Romana separari posset, ac in aliam (verbi gratia, Lugdunensem) transferri.

### **§ 1.** — *Quod Romani Pontifices in primatu auctoritatis sancto Petro succedant, est vere ac proprie de jure divino.*

Erronea nempe foret opinio quæ teneret Romano Pontifici primatum competere ex solo *jure humano*, id est, quia sic disposuisset Ecclesia, vel etiam ipse sanctus Petrus ex mera sua humana voluntate. Quem errorem antequam confutemus, nonnulla prænotanda sunt, videlicet :

1º Auctoritatis primatum habuit sanctus Petrus ex *jure divino*, prout constat ex superiori sectione.

2º Item quod primatus Petri ad successores ejus sit usque ad finem mundi transmittendus, est pariter de *jure divino*, id est, ex ipsamet Christi institutione ut ibidem probatum est. Ac proinde, vi ejusdem institutionis Christi, deficere in Ecclesia nequit successio illa, qua primatus Petri, cum desinit in uno (ob ejus obitum aliamve causam) ad alium transeat.

3º Quod Christus ipse instituerit ac decreverit Romanos Episcopos, et non alios, Petri successores fore quoad primatum seu potestatem regendæ universalis Ecclesiæ, valde quidem probabile est; at non est definitum, nec etiam extra controversiam positum. Dicimus esse valde probabile : cum enim tot alia Christus sancto Petro revelaverit, ac ita ipsi primatum contulerit, ut simul ad successores prærogativam illam transfundendam apertissime docuerit, verisimile non est eum siluisse de modo seu ratione hujusmodi successores determinandi ac constituendi. Enimvero determinatio hæc ad Ecclesiæ bonum quam maxime conferebat. Insuper ipsimet sancto Petro valde optandum fuit ut in re tanti momenti quomodo sese gerere deberet, ipso Domino docente ac præcipiente disceret. Pro summa ergo sua benignitate verisimile est Dominum Jesum Petro significasse, ut episcopatum urbis Romæ sibi assumeret, ac isti episcopali Sedi alligatum ex divina dispensatione primatum sciret ac declararet; ita ut Episcopi in hac sede ipsi succedentes, in supremo etiam totius Ecclesiæ regimine succederent. Id quidem probabile. At cum nec in sacris scripturis legatur, nec fuerit ab Ecclesia, tanquam ad traditionis depositum pertinens, definitum, adhuc licite inter catholicos controversiæ subjicitur.

4º Hinc probabilis etiam aliquatenus remanet hypothesis, quod Christus ipse non determinaverit quinam futuri forent in primatu successores, sed determinationem hanc Petro faciendam reliquerit, et statuerit dumtaxat eos successores fore et a se dicto primatu donandos, quos ipse sanctus Petrus ad id elegisset ac designasset. In hac autem hypothesi, quod Romanus præsul, potius quam Antiochenus vel alterius Sedis, Petro in primatu succedat, proveniret conjunctim tum ex facto humano ac libero Petri, Romanam Sedem eligentis ac designantis ut ei primatus alligaretur, tum ex institutione divina Christi, qui regendæ universalis Ecclesiæ potestatem alligatam voluisset ei Sedi, quam ad id libere elegisset ac determinasset Petrus.

5º Quod autem Romani Episcopi de facto in primatu successerint, est omnino certum ac tenendum; sive id immediate statuerit Christus Dominus, juxta priorem hypothesim, sive opus insuper fuerit libera Petri electione, ad sensum posterioris systematis.

Quibus prænotatis, sic facile probari potest asserti veritas, videlicet, ad jus vere ac proprie divinum pertinere, quod Romani Pontifices in primatu succedant :

Nam, vel Christus ipse decrevit et Petro revelavit Romanæ Sedis Episcopos, et non alios, in primatu successores fore; vel decrevit dumtaxat eos fore successores, si Petrus ita voluerit et disposuerit. Porro in utroque casu successio hæc Romanorum Pontificum est, et dicenda est, *de jure divino*. Et in priori quidem casu res per se patet, cum supponatur a Christo ipso absolute et sine conditione decreta Romanorum Præsulum successio. Sed et in posteriori hypothesi adhuc successio hæc est vere ac proprie *de jure divino*. Nam tunc, quod Romani Præsules succedant, pendet quidem etiam ex parte a libero sancti Petri actu. At semel posito ejusmodi actu, quo sanctus Petrus Sedem Romanam primatus sui hæredem voluerit ac elegerit, verum remanet esse Christi Domini voluntatem ut Romani Pontifices, et non alii, succedant. Quod autem fit ex voluntate seu decreto Christi, est vere ac proprie *de jure divino*.

Cujus ratiocinii ut facilius vim percipiat lector, advertat quæstionem hic non esse *an* Romani Pontifices in primatu Petri succedant. Id certum et indubitatum supponitur; et quæritur dumtaxat, *an jure divino* succedant. Porro cum certum sit eos succedere, certum etiam est a Petro positam fuisse conditionem sine qua non successissent, id est, electos ab ipso fuisse in successores Sedis Romanæ Præsules. Qua verificata conditione (si necessaria fuit), statim verificatur quod Christus ipse statim post obitum Petri voluerit et disposuerit, Romanos Præsules, et non alios, in primatu succedere. Quod autem fit ex voluntate et dispositione Christi Domini, est *de jure divino*, ut patet.

Idem sic alio modo illustrare juvat : num Romani præsules *jure divino* succedant, ambigi posset duntaxat in hypothesi quod Christus, non absolute, sed *conditionate* tantum illos succedere statuerit, id est, sub conditione quod Petrus eos in primatus sui successores libere elegerit. Porro in hac hypothesi perinde res se habet ac si Christus Petrum allocutus fuisset hoc modo : *Tibi confero auctoritatis in Ecclesia mea primatum ; et hunc primatum simul nunc confero in tua persona et continuo conferam successoribus tuis in sede quam eligeris : et quisquis tibi in hac sede a te electa tibi successerit, per electionem canonicam et juxta regulas ab Ecclesia mea seu a te ipso et successoribus tuis determinandas peragendam, hoc ipso et a me habebit tuum auctoritatis primatum ; unde, si Romanam Sedem elegeris, ex hoc ipso successores tui in hac sede habebunt a me hunc ipsum quem tibi confero primatum auctoritatis.* Jam vero in hypothesi quod Christus ita statuerit, planum est primatum Romano Pontifici competere *jure divino*. Ideo enim hunc primatum habet, quia ipse Christus eum ipsi contulit in persona Petri. Equidem Christus ei primatum non contulit, nisi sub conditione quod Petrus Sedem Romanam elegisset, quæ electio, utpote actus humanus Petri, non est juris divini. Sed cum conditio hæc verificata fuerit, licet per actum qui non fuit juris divini, verum fit primatum penes Romanum præsulem existere per ipsammet Christi collationem, ac proinde *jure divino*.

Hac de re adnotat Bellarminus, « aliud esse successionem, aliud rationem successionis. Nam successio Romani Pontificis in Pontificatum Petri ex institutione Christi est : ratio autem successionis, qua Romanus Pontifex potius quam Antiochenus vel aliquis alius succedat, ex facto Petri initium habuit. Successio, inquam, ipsa ex Christi instituto et jure divino est, quia Christus ipse instituit in Petro Pontificatum duraturum usque ad finem mundi ; et proinde quicumque Petro succedit, a Christo accipit Pontificatum » (*de Romano Pontifice*, libro II, cap. xii). Utendo ultimis Bellarmini verbis sic breviter præsentem disceptationem concludimus : Romanus Pontifex succedit Petro in primatu : quicumque succedit Petro in primatu, accipit primatum *a Christo* : quicumque accipit primatum *a Christo*, illum habet *jure divino* : ergo Romanus Pontifex *jure divino* primatum obtinet : ergo est successor Petri in primatu *ex jure divino*.

###  **§ 2.** — Romanos Pontifices in primatu auctoritatis sancto Petro succedere, *est simpliciter de fide*.

Nam illud *de fide* est quod Ecclesia definire potuit ac revera definivit. Atqui,

1° *Ecclesia definire potuit* Romanos Pontifices in primatu auctoritatis sancto Petro successores esse. Enimvero Ecclesia jus habet definiendi fidem et quidquid ad sui ipsius constitutionem pertinet. Hinc si factum aliquod fidem attingat aut ad Ecclesiæ constitutionem pertineat, potest Ecclesia factum istud definire, ita ut fideles omnes teneantur firmiter ac sincere credere quod de facto illo definierit. Jam vero quod Romani Episcopi sancto Petro in primatu successerint, est quidem factum quod non legitur in Sacris Scripturis, imo quod forte initium habuit ex humano arbitrio Petri, Romanos præsules in successores eligendi, cum potuisset forsan alios eligere. Sed tamen factum istud ad fundamentalem Ecclesiæ constitutionem pertinet; siquidem ex illo facto sequitur Romanum Episcopum esse totius Ecclesiæ caput. Ergo potuit Ecclesia factum istud definire, et exigere ut firmiter ab omnibus credatur.

2° *Ecclesia definivit* Romanum Episcopum esse successorem Petri quoad primatum seu quoad supremam totius Ecclesiæ regendæ potestatem. Varias hac de re definitiones supra retulimus. Attendenda imprimis concilii œcumenici Florentini verba : *Definimus... ipsum Romanum Pontificem successorem esse beati Petri..., et ipsi in beato Petro pascendi, regendi ac gubernandi universam Ecclesiam a Domino nostro Jesu Christo plenam potestatem traditam esse.*

Præterea negari nequit hæc Romanorum Præsulum in primatu successio, quin hoc ipso negetur suprema eorum regendæ Ecclesiæ potestas. Porro negatio hæc esset formaliter hæretica.

3° Esse de fide Romanorum Præsulum in primatu successionem probari posset communi catholicorum doctorum sententia. Citabimus duntaxat Suaresium, qui sic habet : « Concludimus solum Romanum Episcopum esse verum successorem Petri, et potestatem Petro datam ad oves Christi pascendas in illo perseverare. Hæc assertio certa et catholica fide tenenda est. Nam licet expresse et in propriis terminis in Sacra Scriptura non legatur, in principiis in illa revelatis virtute continetur, quod per Ecclesiam sufficienter declaratum est, imo quadam rerum evidentia et experimento constat. Declaratur inprimis : nam ex Scriptura habemus, Petro datum esse primatum Ecclesiæ, ut perpetuo in illa duraturum, ut satis probatum est. Hæc autem duratio, cum non esset futura in eadem persona, necessario futura erat per plurium personarum in eadem dignitate successionem; et hoc etiam sufficienter in Scriptura continetur, non per additionem aliquam, sed per legitimam ejusdem Scripturæ interpretationem. In qua autem sede vel episcopatu relicta fuerit hæc successio et personarum series in hac dignitate succedentium, scriptura non retulit, quia historia canonica Novi Testamenti usque ad mortem Petri non pervenit. Ideoque ut Ecclesiæ certo constet, in tali sede impletam esse et hactenus impleri institutionem a Christo factam, et in Scriptura revelatam, satis est ut applicatio (ut sic dicam) illius institutionis et dignitatis ad talem Episcopatum, per evidentem traditionem et continuum ac notissimum usum eidem Ecclesiæ sufficienter proponatur... Hoc ergo modo dicimus, assertionem positam esse de fide, et in Scriptura, Ecclesiæ traditione adjuncta, sufficienter contineri » (*Defensio fidei*, libro III, cap. XIII).

### **§ 3.** — *An de fide sit talem (verbi gratia Pium IX) esse summum Pontificem.*

Extat inter doctores catholicos aliqualis hac de re controversia; sed quæ versatur duntaxat in diverso modo intelligendi ac exponendi requisitas conditiones ut aliqua propositio sit et dici debeat *de fide*. Alii nempe propositionem hanc, Pius IX est summus Pontifex, esse *de fide* negant, eo quod propositio illa non fuerit a Christo expresse revelata. Contrarium alii tenent, hoc ratiocinio innixi : Fuit revelatum, et de fide est, quemlibet electum canonice in successorem Petri esse summum Pontificem : aliunde autem, quod Pius IX canonice electus fuerit, constat ex Ecclesiæ testimonio, quæ Pium IX tanquam canonice electum agnovit, et quæ in agnoscendo vero capite suo errare non potest. Igitur, inquiunt, semel posita ejusmodi agnitione, simpliciter *de fide* est Pium IX esse summum Pontificem, Petri scilicet in primatu successorem.

Quo sensu *de fide* sit dicta propositio, et quo sensu non sit *de fide*, sic exponi ac probari potest :

1° Statim ac innotuit aliquem fuisse in Romanum Pontificem canonice electum (innotescit autem ex facto Episcoporum catholicorum electionem ut canonicam agnoscentium) certum hoc ipso fit electum habendum esse tanquam Romanum Pontificem, Petri successorem, Christique vicarium, ac omnimodam ei deberi ab omnibus obedientiam. In hoc puncto consentiunt utriusque supra expositæ opinionis propugnatores, neque ullum extat hac de re apud catholicos dubium.

2° Propositio hæc, Pius IX est Romanus Pontifex, non fuit immediate ac formaliter a Christo expressa et revelata. Proinde nec est *de fide* in eo sensu quod expresse ac formaliter revelata fuerit.

3° Simpliciter tamen *de fide* est. Etenim de fide est quemlibet in Romanum Pontificem canonice electum, esse successorem sancti Petri, et hoc ipso totius Ecclesiæ caput ac supremum rectorem, seu summum Pontificem. Aliunde autem pariter *de fide* est Ecclesiam errare non posse in agnoscendo capite suo; ac proinde prorsus certum est eum canonice electum fuisse, quem ut talem agnoscit Ecclesia. Cum ergo Ecclesia Pium IX agnoscat ut Romanum Pontificem, certum est, etiam certitudine supernaturali, ipsum fuisse canonice electum. Igitur propositio hæc, *Pius IX est summus Pontifex*, est propositio particularis quæ continetur in hac propositione universali, *quilibet canonice electus est summus Pontifex*. Continetur, inquam; quia, posito facto Ecclesiæ Pium IX ut canonice electum agnoscentis, certum prorsus est Pium IX esse unum de illis qui canonice electi sunt. Porro propositio universalis, *quilibet canonice electus est summus Pontifex*, est simpliciter *de fide*. Aliunde, autem quando universalis aliqua propositio est *de fide*, simul hoc ipso *de fide* sunt omnes propositiones particulares in ea contentæ. Sic, verbi gratia, quia *de fide* est universalis hæc propositio, omnes homines (præter Beatissimam Virginem) originale peccatum contraxerunt, etiam *de fide* sunt propositiones particulares, Cæsar, Cicero, etc., originale peccatum contraxit. Igitur propositio, *Pius IX est summus Pontifex*, est simpliciter *de fide*, utpote propositio particularis, certo contenta in propositione universali *de fide*, videlicet in ista : *Omnis canonice electus est summus Pontifex et Petri in primatu successor*. Nec objiciatur, non esse *de fide* sed certum solummodo, Pium IX esse unum de canonice electis. Nam sufficit hoc esse certum, ut propositio particularis contineatur in universali *de fide*, ac proinde ipsa etiam *de fide* sit. Quod Cicero, verbi gratia, extiterit, non est *de fide*, sed duntaxat certum historicè; et tamen *de fide* est propositio : *Cicero peccatum originale contraxit*.

Idem aliter sic probari potest : sicut *de fide* est quidquid definivit concilium Tridentinum, ita est *de fide* concilium istud fuisse œcumenicum. Si enim *de fide* non esset ejus œcumenicitas, hoc ipso nec *de fide* foret ipsius in definiendo infallibilitas Proinde quod definivit non esset infallibiliter verum, et a fortiori non esset *de fide*. Igitur *de fide* est et credenda concilii Tridentini œcumenicitas. Non tamen a Christo expresse ac formaliter revelata est. Sed ex una parte *de fide* est esse œcumenicum et infallibile quodlibet concilium requisitis conditionibus vestitum; et ex altera parte certum est conditiones illas concilio Tridentino non defuisse, eo quod eas agnoverit summus Pontifex vel Ecclesia, nec possit errare summus Pontifex vel Ecclesia in dijudicando quænam concilia œcumenicitatis et infallibilitatis conditiones habuerint. Igitur sicut *de fide* est et credenda concilii Tridentini œcumenicitas ex eo quod eam agnoverit summus Pontifex vel Ecclesia, ita *de fide* est et credi debet Pium IX esse summum Pontificem et verum Petri successorem, ex eo quod ipsum ut canonice electum Ecclesia agnoverit.

4° Si quis tamen propositionem *Pius IX est summus Pontifex* nolit admittere tanquam formaliter *de fide*, eo quod ipse hoc nomine intelligat solummodo propositiones a Christo expresse ac formaliter revelatas, accensendum videtur hoc ipsius placitum iis opinionibus quas liberæ scholarum disputationi Ecclesia huc usque permisit. Sed tenetur saltem dictam propositionem admittere tanquam conclusionem theologicam omnino certam, necnon ad fidem implicite pertinentem, et cui internus etiam debetur assensus sub peccato gravi contra fidem et salutis detrimento.

### **§ 4.** — An posset nunc Ecclesia primatum distrahere a sede Romana, et illum annectere alteri sedi, verbi gratia, Lugdunensi?

1° Quid hâc de re doceat Benedictus XIV. — Sic habet, *de synodo diœcesana*, libro II, capite 1, n. 1 : « Cum Petrus suam Sedem Romæ fixerit, et in ea martyrio coronatus gloriose obierit, sive id evenerit ex divino præcepto seu expressa revelatione, ipsi Petro specialiter a Deo facta, sive ex sola voluntate Petri, licet divinitus inspirata; inde factum est ut supremi pontificatus prærogativa ita insita manserit Sedi Romanæ, ut qui in hac Petro succedit, necessario succedat in totius Ecclesiæ primatu Petro... Quamvis itaque possit in aliquo sensu dici, supremam Ecclesiæ monarchiam jure tantum humano esse annexam Sedi Romanæ, quia nimirum utriusque unio, nexus et obligatio ortum habuit ex facto Petri, attamen non videtur posse sustineri illorum opinio qui asseruerunt præfatam annexionem ita esse de jure humano ut possit ab Ecclesia dissolvi et una ab altera separari. Etenim posito quod Petrus suam Sedem stabiliter Romæ collocaverit et Romanam regens Ecclesiam obierit, nullus, qui Episcopus Romanus non sit, potest dici verus Petri successor; ac propterea nunquam ad cum referri possunt verba Christi Domini : *Pasce oves meas* (Joann. xxi), quibus universalis Ecclesiæ curam Petro ejusque successoribus commisit. Quare jure et merito ejusmodi paucorum opinionem refellunt et censura perstringunt Melchior Canus (*de Locis*, l. VI, c. iv), Gregorius de Valentia (*de Controv. fidei*, l. VII, c. xii), aliique non pauci theologi. »

2º Quid sentiat Veith. — « Nos, inquit, cum Benedicto XIV id solum negamus, annexionem primatus, Romanæ Sedi factam, ab Ecclesia, prout a Pontifice sejuncta spectatur, dissolvi posse. Num autem id fieri possit voluntate ipsorum Pontificum, si Romanam Sedem deserentes aliam sedem perpetuo retinendam eligerent, in quam sancti Petri successionem et primatum transferrent, *non est facile decidendum* » (*de Primatu*, sect. I, § 19, pag. 65, edit. Mechliniæ, 1824).

3º Quid sentiat Petrus Ballerinius. — Confutando Febronium, qui (cap. II, § 3) contendit Ecclesiam posse transferre primatum a Romano ad alium Episcopum, sic habet Ballerinius : « Num id fieri possit voluntate Pontificum, si Romanam Sedem deserentes, aliam sedem perpetuo retinendam eligerent, *non est facile decidendum*... Auctoritati autem Ecclesiæ, si Ecclesia separatim a summo Pontifice consideretur, id tribui non potest; non solum quia Febronii hypothesim de clavibus immediate traditis Ecclesiæ alibi expunximus, verum etiam quia quacumque de causa alio transferri non posset primatus, nisi Pontifex ipse ante mortem sedem suam cum primatu sibi annexo alio transtulisset. Sede enim ejus nondum translata, ubicumque ille obiret, sive Mediolani, sive Neapoli, sive Parisiis, semper Romana Sedes vacaret; et qui in demortui locum esset electus, is, non Mediolanensis, non Neapolitanus, non Parisiensis, sed Romanus Episcopus esset sancti Petri successor, in quem, ex institutione Christi, cui derogare nequit Ecclesia, primatus jure successionis transisset » (*de Potestate ecclesiastica*, cap. VIII, § 2, pag. 226, edit. Veronæ, 1768).

4º *Quid tenendum videatur.* — Primo, si agatur de transferibilitate *per ipsummet Romanum Pontificem*, quamvis clarissimus Ballerinius existimet quæstionem *non esse facile decidendam*, tamen rationes exponemus quæ nos potius movent ad eam *negative* decidendam.

Imprimis enim opinio illa, quod Romano Pontifici tribuit ut primatum ad aliam sedem transferre possit, tota nititur hac hypothesi, quod Christus primatum annexum voluerit, non illi soli sedi quam Petrus elegisset, sed etiam successive aliis sedibus quas in posterum successores Petri ad id designassent. Nam si Christus Petro præceperit episcopalem sedem suam Romæ constituere, ac ei revelaverit eos omnes et solos Episcopos primatu donandos fore qui in illa sede succederent, planum est nec ullis successoribus Petri, nec Petro ipsi liberum fuisse, primatum in alia sede figere, sed ex ipsa Christi institutione primatus ille remaneret usque ad finem mundi Sedi Romanæ affixus. Item si Christus Petro quidem liberum reliquerit sedem quam vellet eligere, sed decreverit solos Episcopos in hac sede, semel a Petro ad id electa, succedentes, primatu seu suprema potestate in universam Ecclesiam potituros, adhuc planum est non posse ab ullo Romano Pontifice primatum ad aliam sedem transferri. Igitur defendi nequit potestas illa Romanorum Pontificum suam supremam potestatem alteri sedi annectendi, nisi simul propugnetur hypothesis quod Christus primatum annexum voluerit, non illi soli sedi quam ipse, vel Petrus, elegisset, sed variis successive sedibus quibus Petri successores primatum istum in posterum annectere vellent. Hæc porro hypothesis rejicienda videtur.

Nam primatum sic instituendo mobilem et de una sede ad aliam transferibilem, Christus non satis Ecclesiæ suæ incolumitati consuluisset. Tunc quippe frequenter contingeret ut sæculares potestates vellent et postularent in suas quæque ditiones primatum a Romano Pontifice transferri; cumque res penderet ab uniuscujusque Romani Pontificis arbitrio, sæpe ad intentum obtinendum fraudes ac violentiæ adhiberentur, et sic universalis Ecclesiæ regimen foret perturbationibus et mutationibus obnoxium.

Insuper dicta hypothesis adversatur perpetuæ Patrum et sæculorum persuasioni. Omnia scilicet hac de re monumenta ecclesiastica, vel exprimunt vel supponunt contrariam Christi dispositionem, videlicet : Omnes et solos Petri successores in Sede Romana, esse simul ejus successores, in suprema universalem Ecclesiam regendi potestate. Quod autem primatum de una sede ad aliam transferibilem Christus instituerit, est quid in tota retro antiquitate inauditum, quodque nulla Sacrarum Scripturarum syllaba, nullo traditionis monumento fulciri potest. Igitur errasset Ecclesia per longam sæculorum seriem, et quidem circa dogma fundamentalem sui ipsius constitutionem attingens, et portæ inferi contra ipsam prævaluissent, quod nunquam contingere potuit.

Præterea, in dicta hypothesi, facile contingere posset schisma et dubium de legitimo Ecclesiæ capite. Posito enim quod aliquis Romanus Pontifex, juxta istam hypothesim, decretum edat, quo primatum a Sede Romana divulsum, alteri sedi jam annexum declaret, in quæstionem vocaretur num tale decretum divinæ constitutioni Ecclesiæ adversaretur. Cumque aliunde certum sit divinam illam constitutionem ne ab ipso etiam summo Pontifice mutari posse, de valore hujusce decreti saltem ambigeretur. Proinde, mortuo Romano Pontifice qui sic primatum ad aliam sedem translatum declarasset, negarent multi Episcopum, qui in hac alia sede ipsi successisset, esse verum caput Ecclesiæ, et propugnarent Episcopum in Sede Romana successorem, non obstante præfato decreto, esse in summum Pontificem agnoscendum. Unde, in dicta hypothesi, Christus non satis providisset de certo Ecclesiæ capite; quod cum dici nequeat, falsa prorsus illa hypothesis reputanda est.

Adde illam adversari communi theologorum sententiæ, qualem supra vidimus a Benedicto. XIV testatam. Dum enim negant esse in Ecclesiæ potestate primatum a Sede Romana distrahere ac ad. aliam sedem transferre, Ecclesiæ nomine intelligunt, non Ecclesiam a summo Pontifice sejunctam, sed Ecclesiam proprie dictam, seu cum capite suo. Quod patet ex ipsorum ratiocinio. « Posito, inquiunt, quod Petrus suam sedem stabiliter Romæ collocaverit, et Romanam regens Ecclesiam obierit, nullus, qui Episcopus Romanus non sit, potest dici verus Petri successor; ac propterea nunquam ad eum referri possunt verba Christi Domini *Pasce oves meas*. » Igitur transferibilem negant primatum universaliter et in omni sensu; ac proinde negant eum ab ipso etiam Romano Pontifice transferri posse.

Tandem, quod præcipue attendendum est, adversatur dicta hypothesis expressæ definitioni œcumenici concilii Florentini. Definivit quippe *Romanum Pontificem in universum orbem tenere primatum, et ipsum Pontificem Romanum successorem esse beati Petri... et verum Christi vicarium.* Œcumenicorum conciliorum definitiones circa dogma non possunt ullo tempore evadere falsæ. Proinde semper verum erit et firmiter credendum, *Romanum Episcopum in universum orbem tenere primatum et esse successorem beati Petri.* Ergo id verum erit semper, et in omni hypothesi. Ergo verum erit et credendum, etiamsi ab Ecclesia et ab ipso etiam Romano Pontifice, alius quam Romanus Episcopus declararetur Petri in primatu successor. Seu potius, cum numquam contingere possit ut Ecclesia cum Romano Pontifice aliter definiat quam concilium œcumenicum Florentinum, dicendum est præfatam hypothesim esse chimericam ac prorsus impossibilem.

Unde negandum prorsus est primatum posse unquam a Romana Sede divelli et ad aliam transferri. Et simul negandum est posse unquam contingere ut aliquis Romanus Pontifex contrarium disponat ac decernat. Hinc opinio quam confutamus nobis videtur rejicienda.

*Objicies.—* Sequeretur urbem Romæ necessario usque ad finem mundi permansuram. Id porro absonum est, cum possit Roma, sicut et aliæ civitates, destrui, imo et tota diœcesis Romana maris fluctibus obrui et submersa remanere. Tunc sane primatus a Sede Romana divelleretur.

*Respondeo:* Ut primatus sit Sedi Romanæ indivulse annexus, necesse non est ut Roma vel etiam ipsa diœcesis Romana semper existat. Sufficit nempe ut subsistat *titulus cum vero jure* Romanam Ecclesiam regendi, si existat et quamdiu existet. Porro hic titulus et jus istud, etiam in casu præfato, subsisterent. Et quicumque hic juri et huic titulo succederet, utpote Petri successor, primatum in universam Ecclesiam obtineret. Sane, si de mere possibili agatur, sicut potest Roma, permittente aut disponente Deo, destrui aut demergi, ita potest iterum erigi ac emergere. Interea autem immutatum stabit jus Romanorum Pontificum sibi canonice succedentium, Romanam Ecclesiam regendi, statim ac denuo existere incipiet. Cui juri annexum remanere primatum nullatenus repugnat. Cæterum usque ad finem mundi permansuram Romam et Romanam Ecclesiam, non tantum pie credi potest, sed arguendo ex convenientiis moraliter certum suadet recta ratio; videlicet ob illam Christi Domini dispositionem, qua primatum huic sedi in perpetuum annexuit. Hactenus de transferibilitate primatus per ipsummet Romanum Pontificem.

Secundo, si agatur de transferibilitate per Ecclesiam qua-tenus *a* summo Pontifice sejunctam, planum est illam a for-tiori rejiciendam esse. Nam præter rationes præmissas, se-queretur caput Ecclesiæ a membris pendere, ac ipsis subjici, quod est hæreticum.