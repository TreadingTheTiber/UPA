## DVBIVM QVINTVM.

*An sit de Fide, hunc Papam v.g. Alexandrum VII. esse legitimum Petri successorem? Et consequenter, an etiam de Fide sit hoc numero Concilium, v.g. Tridentinum, esse legitimum, & Spiritus sancti assistentiâ in rebus Fidei tractandis infallibili donatum, iam Papa & Concilio agnitis vt legitimis?*

**62.** Præsentem difficultatem sic rectè explicat P. Ouiedus hic. An vi reuelationum vniuersalium, quibus reuelatum est, omnem hominem legitimè electum in Ecclesiæ legitimum Pontificem, esse Petri successorem in munere ac authoritate, & verum Papam. Item omne Concilium legitimè congregatum habere infallibilem authoritatem, eique Spiritum sanctum assistere in rebus ad Ecclesiam pertinentibus: consequenter sit reuelatum hunc numero Papam Alexandrum VII. v. g. esse verum Papam, & hoc numero Concilium v. g. Tridentinum esse legitimum, & Spiritus sancti assistentiâ infallibili negotia Ecclesiæ tractasse, ac veritates ad fidem pertinentes definijsse, aliunde Pontifice & Concilio ab Ecclesia agnitis vt legitimis. Hæc difficultas est valde celebris & summi momenti. Pro negatiua sententia apud P. Ouiedum stant Turrecremata, Caietanus, Bannez, Vasquez, Torres, post Gasparem Hurtado, qui ideò cum ijs, qui huic eius sententiæ subscripserant, Romam à Clemente 8. citatus fuit. Puteanus autem distinguit dicens, propositionem dictam non esse absolutè de fide; sed ex hypothesi tantùm.

**63.** Pro affirmatiua verò apud eundem Ouiedum stant P.Suarez, Tannerus, Hurtado, Lugo Card. Palao, & plures alij,quos sequitur, & cum eis, sit.

### RESOLVTIO I.

**64.** Dico 1. Sententia affirmatiua pro 1.parte mihi est certissimâ.

**65.** Probatur 1. De fide est,illum esse legitimum Petri successorem, cui Christus nos obedire præcipit in spectantibus ad fidem & mores: Atqui constat Christum nobis & vniuersali Ecclesiæ præcipere,in his Papæ legitimè electo,& pro tali agnitò,obedire;ergo &c. Probatur maior ex Scripturis,quibus Christus(Dub. 1. & infrà) Petro & eius successoribus (non ita alijs, vt patet ex Dub.3.) potestatem oues pascendi in fide & moribus contulit.Probatur minor; quia nihil certius, quàm esse obediendum Præpositis nostris, quales sunt in Papam legitimè electi & pro talibus agniti: ergo &c.

**66.** Probatur 2.Quia alioqui etiam de fide non esset Innocentium X.fuisse legitimum Petri successorem, & sic de tota retrò serie Pontificũ, atque ita rueret tota Ecclesiæ veræ certitudo;ac hæretica confirmarentur in suis erroribus; & legitimus Christi Vicarius ac S.Petri successor nō esset in particulari nobis certò notus: vndè esset occlusa via ad Iudicem controuersiarum, aperta autem hæreticis, imò & catholicis omnem negandi, præter Scripturam, & similia multa absurda sequerentur, quibus, vt obuiaret Martinus V. speciali Bulla apud Concilium Constantiense, disponit, vt hæretici ad Ecclesiam redeuntes, credant Papam, qui pro tempore fuerit, eius nomine expresso, canonicè electum, esse successorem Petri, & supremam in Ecclesia habere potestatem. ergo &c.

**67.** Confirmatur: ex eo, quòd vniuersalis Ecclesia hanc Scripturam, tamquam veram & legitimam recipit, de fide est, illam esse talem: ergo similiter; ex eo, quòd hunc numero Papam pro legitimo agnoscat, de fide est ipsum esse talem, etiam antequàm quidpiam ex Cathedra definiat, vt clarè colligitur ex Concilijs; nominatim 6. Synodo Generali, quæ confitetur Agathonem esse verum Pontificem; Calchedonense Leonem, Mileuitanum talem esse Innocentium III. vide caput de libellis dist.28. & Augustinum tom.6.contra potestatem Donatiani & tom.2. Epistol. 155. Et nota, teste Diana Tom.11. Clementem VIII. nonnullos oppositæ sententiæ Doctores Romam vocasse ac incarcerasse.

**68.** Obijcies tamen 1. hæ propositiones, *Alexander VII. est Baptizatus; Alexander VII. est Canonicè electus in Romanum Pontificem*, absolutè & simpliciter non sunt propositiones Fidei catholicæ: ergo &c. Probatur assumptum; quia de illarum veritate constat solo testimonio baptizantis, electorum & aliorum, qui ipsum in Pontificem agnoscunt; viderúrque de illis propositionibus resoluendũ, prout de his, species istæ sunt consecratæ;istæ reliquiæ sunt venerandæ, quæ absolutè & simpliciter non sunt de fide, sed ex hypothesi: ergo &c.

**69.** Confirmatur: quia non apparet, cur aliquis incapax pontificiæ dignitatis, vt v.g. non baptizatus, vel non ordinatus, non mas, sed fœmella &c. assumi & proponi non possit tamquam legitimus Pontifex, modò Deus non permittat eum ex cathedra aliquid definire, aut nonnisi vera definire; hoc enim modo esset Ecclesiæ Dei satis prouisum.

**70.** Respondeo 1. Distinguendo assumptum: hæ propositiones &c. non sunt absolutè & simpliciter Fidei Catholicæ, per se & directè concedo assumptum: indirectè & in speciali Dei assistentia, quam Deus Ecclesiæ suæ promisit, de non permittendo totam Ecclesiam suam errare in agnoscendo aliquem pro legitimo Petri successore, qui non sit talis, qui non sit legitimè electus, qui non sit baptizatus, &c. (alioqui non esset legitimus Petri successor, vndè propositiones illæ, vti hæc, certæ esse debent, nego assumptum. Admittunt quidem P. Suarez, Ouiedo, & nonnulli alij, solùm constare euidentiâ morali illum esse baptizatum, canonicè electum &c. & hoc sufficere. Sed contra, puto inde sequi solâ euidentiâ morali constare illum esse summum Pontificem, Petri legitimum successiorem &c.hocque ad decretorum Fidei certitudinem sufficere;quod non probo,ne consequenter admittere oporteat decreta Fidei non effe nisi euidentia morali certa,ac per consequens de illis,vt de alijs moraliter,& non physicè certis, dubitari posse,quod non ausim asserere.

**71.** Dices fortè : quòd sicut Fide Diuinâ credimus nostram esse veram Ecclesiam, licèt solùm præcedant motiua credibilitatis moraliter tantùm euidentia; sic similiter nos credere posse Alexandrum VII. esse legitimum Petri successorem,licèt solùm præcedant motiua huius credibilitatis moraliter tantùm euidentia. Sed

**72.** Contra : hinc tantùm concluditur, ad hoc,vt Fide diuinâ credamus Alexandrum VII. esse legitimum Petri successorem, legitimè electum,legitimè baptizatum &c. sufficere, si sola præcedant motiua istius credibilitatis moraliter tantùm euidentia; non verò ad hoc vt fide diuina credamus ipsum esse legitimum Petri successorem, sufficere esse moraliter tantùm euidens ipsum esse baptizatum, legitimè electum &c. vt consideranti patebit:alioqui adhuc aliquo tempore postquam Alexand. VII. esset agnitus in verum Petri successorem,liceret & de eo dubitare, vti de eius baptismo,& electione legitimis.

**72.** Respondeo 2. ad id, quod additur de istis speciebus consecratis,istis reliquijs venerandis &c. non vrgere; quia non concurrit totius Ecclesiæ testimonium, in istarum specierum consecrationis,istarum reliquiarum venerationis &c. approbationem; prout in approbationem Pontificis tamquam legitimi Petri Successoris: vnum enim non est tam moraliter euidens,quàm aliud;neque est à Deo promissa specialis assistentia,ne ista consecratio, veneratio &c. à priuatis falsa proponatur,tamquam vera; sicuti est promissa, ne à tota Ecclesia proponatur pontifex non legitimè electus,non baptizatus &c. tamquam legitimè electus,verè baptizatus & legitimus pontifex, vt à tota Ecclesia omnis error remoueatur.

Ad confirmationem verò.

**74.** Respondeo negando assumptũ:quia vel talis haberet specialem Spiritus sancti assistentiã sibi in antecessoribus promissam, in definiendis rebus Fidei & morũ;vel non?Si primũ;dicendũ esset,defectũm Baptismi,Ordinis & sexus,neminem reddere incapacem Papatus & legitimæ ad Petrum successionis, cuius oppositum supponit argumentum sub nõ incapax. Si secundũ; erraret tota Ecclesia circa legitimum Petri successorem,regulam Fidei & morum animatam &c. quod est hæreticum,vt infrà patebit. Dum verò additur, *modo Deus non permittat &c.* addũtur miracula sine necessitate, & totam vim retinet dilemma factum , semperquè maneret dubia veracitas proponentis res Fidei & morum,vti & an Deus suam assistentiam promisisset non baptizato,non ordinato,non mari,sed fœmellæ &c. ex quo sequeretur dubiam esse veritatem rerum à primo proponente,siue prima regula animata, propositarum,quod etiam est hæreticum: vndè hæc illatio valet, *Tenemur certâ fide credere id,quod prima regula animata credendum proponit* : ergo & hunc numero hominẽ esse primam regulam animatam ; licèt hæc non valeat , Rusticus tenetur certâ fide  credere,quæ parochus proponit,tamquàm fidei; ergo & ipsum esse legitimum Parochum: disparitas enim est; quòd tota Ecclesia isti tenetur (promisit enim Deus illam totam non defecturam, non erraturam;) non tenetur autem tota Ecclesia credere Parocho, sed hic vel ille Parochianus in particulari tantùm,qui errare potest; secùs tota Ecclesia,vt patet, neque Christus illum non defecturum aut erraturum promisit.

**75.** Obiicies 2.Tota ratio,cur teneamur credere hunc numero Pontificem esse legitimum Petri successorem,est,ne alioqui tota Ecclesia in credendo erret : atqui ad hoc sufficit, quod Deus impediat ne falsum ex Cathedra definiat: ergo &c.

**76.** Respondeo negando minorem;quia,vt patet ex paulò ante præmissis ad confirmationem, hinc non tollitur totius Ecclesiæ fallibilitas circa primam regulam fidei & morum, siue circa ipsum legitimum Petri successorem, quidquid sit de illis, quæ proponeret.

### RESOLVTIO II.

**77.** Dico 2. etiam sententia affirmans pro 2. parte est mihi certissima.

**78.** Probatur : quia non datur legitimum Concilium, nisi à Pontifice confirmatum: atqui Pontificis confirmatio in rebus fidei & morum est fide diuinâ certa: ergo &c. Minor probabitur dubio sequenti: consequentia patet; quia alioqui nihil definitum in Tridentino & aliis Conciliis, esset Fide Diuinâ credendum.