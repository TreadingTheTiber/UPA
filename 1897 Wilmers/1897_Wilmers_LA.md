## 147. Quaeritur 3. Quis in Pontificem Romanum valide eligi possit.

*Resp.* Eligi potest masculus, rationis usu pollens, qui sit membrum Ecclesiae, etsi laicus, qui porro jure humano non impeditur.

**1.** Ut masculus sit requiritur, quia Christus Ecclesiae regimen nonnisi viris commisit.

Narratio de papissa Joanna jam dudum ab omnibus inter fabulas amandata est, et necessario quidem. Ponitur enim inter Leonem IV. (847—855), et Benedictum III. (855—858), et regnasse dicitur annis duobus, mensibus quinque, diebus quatuor. Atqui id manifesto repugnat. Leoni enim IV. continuo successit Benedictus III.

**2.** Membrum Ecclesiae sit oportet, quia qui non est de Ecclesia, non potest esse Ecelesiae caput.

**3.** Ratione pollens, i. e. ut ad annos discretionis pervenerit neve laboret amentia habituali. Pontificatus enim supremum munus est ad jurisdictionem exercendam natura sua destinatum; jurisdictio autem exerceri non potest ab infante aut perpetuo amente.

**4.** Etsi laicus. Hoc colligitur e Caeremoniali Romanae Ecclesiae exhibente formam ad consecrandum illum, qui e laico est assumptus. Coelestinus V. non erat in sacris ordinibus, cum est electus; erat enim anachoreta. Cum jurisdictio separari possit ab ordine, laicus rite electus et sic in collegium praepositorum assumptus continuo a Deo jurisdictione donatur; recipere tamen debet sacrum ordinem, cum Deus Ecclesiam in universum ab episcopis regi velit.

**5.** Praeter impedimenta e jure divino petita possent etiam esse impedimenta juris humani, statuta videlicet a summis Pontificibus. Hujusmodi impedimentum adesset, si eligendi modus, ipsa rei substantia spectata non servaretur, aut si quis per simoniam eligeretur. De tali enim Julius II. constitutione, quae incipit *Cum iam*, statuit, ut „a nullo pro Romano Pontifice habeatur". Conc. Lat. V. sess. 5. *Harduin*, IX, 1657. Sine dubio Pontifex de electione leges ferre potest post ejus mortem valituras; et licet hujusmodi legibus non possit ligare alios Pontifices, potest tamen ligare illos, qui nondum sunt Pontifices, sed in Pontifices tantum eligendi. Porro licet huiusmodi leges abrogare possit alius Pontificex, tamen eas abrogare non potest auctoritas ulla inferior, v. g. collegii Cardinalium aut Ecclesiae capite privatae.

Quid vero si propter defectum aliquem occultum invalida esset electio, et quidem primo propter defectum e jure divino petitum, ut si qui electus est, non esset valide baptizatus?

*Respondetur*. Deum, qui vult, ut Ecclesia habeat supremum Pontificem, provisurum esse, ut non eligatur, qui laboret huiusmodi defectu.

Verum si hoc responsum sufficit quoad defectus e jure divino ortos, non videtur sufficere quoad alios, e jure humano petitos. Et vero, Julius II. faciendo irritas electiones simoniacas, supposuit, ejusmodi electiones fieri posse.

*Respondeo*, applicanda hic esse principia, quae valent de jurisdictione, quae suppletur supposito titulo nonnisi colorato et errore communi fidelium. Titulus coloratus est titulus in se nullus, attamen speciem habens tituli veri. Error communis est error omnium aut fere omnium.

Hinc a. sacerdos, qui simoniace renunciatur parochus, secundum jus canonicum caret jurisdictione. Attamen quia, supposita simonia secreta, existimatur legitime renunciatus habetque aliquem titulum licet invalidum, Ecclesia, i. e. aut episcopus aut supremus Pontifex, supplet defectum, i. e. largitur jurisdictionem. Ecclesia enim non vult tantum malum fidelium, quod cum delinquentis poena esset conjunctum.

**b.** Episcopus simoniace electus jurisdictione caret secundum jus canonicum. Attamen supposito errore communi ob simoniam non vulgatam Ecclesia, i. e. Romanus Pontifex, supplet defectum largiendo jurisdictionem.

**c.** Qui simoniace electus est in supremum Pontificem, caret jurisdictione ob Julii II. constitutionem. Attamen quia simonia fuit secreta atque ideo a Cardinalibus non impugnatur electio, mox a tota Ecclesia habetur pro legitimo Pontifice. Tum vero suppletur defectus, non quidem ab Ecclesia, quae ei non potest conferre jurisdictionem, sed a Deo ipso.

Etenim α. si bonum commune exigit, ut in occasione simili Ecclesia parocho aut episcopo largiatur jurisdictionem, non est dubitandum, quin Deus, qui bono Ecclesiae certe non minus movetur quam homines, simili modo agat cum supremo Pontifice.

**β.** Merito supponitur, Pontifices illos, qui de electione leges tulerunt, non voluisse irritam facere nisi primam illam per Cardinales electionem, non vero alteram, quae quasi fit per totam Ecclesiam. Verbo, supponendi sunt leges tulisse secundum principia illa, quae vigent in Ecclesia. Voluerunt poena afficere reum, non Ecclesiam. Reus poena vero afficitur, quia in conscientia ligatur ita, ut viam inquirere teneatur, qua Deo satisfaciat. Ita fere *Haunoldus*, Theol. specul. l. 3, tr. 1, c. 1. Controv. VII, §. V.; Card. *Pallavic*. Cursus theol. de fide, c. 7, n. 144; *Cherubinus Mayr*, Trismegist. juris pontif. lib. 1, tit. 6, §. 1, n. 44; *Schmalzgruber*, Jus eccles. Ed. Rom. tom. 1, pag. 376; *Pirhing*, Jus can. l. 1, tit. 6, sect. 9. n. 434—437.

## 148. Quaeritur 4. Quot modis a supremo pontificatu recedi possit.

Resp. Receditur 1. abdicatione spontanea, etiamsi fiat sine Cardinalium et Ecclesiae consensu. Abdicatione recessit s. *Coelestinus* V. (a. 1294), postquam Cardinalium „omnium concordi consilio et assensu, auctoritate apostolica statuit et decrevit", posse Pontificem abdicare. Vid. decret. VI, l. 1, tit 7. de renunciat.

**2.** Pontifex esse cessat, si incidat in perpetuam amentiam. Usus enim rationis est conditio essentialis jurisdictionis exercendae.

**3.** Cessat esse, si inciderit in haeresim manifestam. Tali enim haeresi cessaret esse membrum Ecclesiae idcirca et caput. Illud autem accidere posse, non constat. *Bellarm*. de Rom. Pont. l. 2, c. 30.

**4.** Si Pontificis electio ita facta est dubia, ut constare non possit, quis sit verus Pontifex, tunc ille, cujus electio facta est dubia, secundum plerosque renunciare debet, ut fiat nova electio; si autem ipse non renunciat, Ecclesia sive episcopi declarare possunt, eundem, utpote dubium, non esse summum Pontificem. Nituntur principio: Papa dubius Papa est nullus. De cujus enim auctoritate non constat, is obedientiam exigere non potest, ut et legi, quae promulgata non est, obedire homines non tenentur. Eo tandem secundum eosdem res devenerata tempore schismatis occidentalis, cui finem imposuit concilium Constantiense. Unde *Bellarminus*: „Dubius Papa habetur pro non Papa,"[^1] et proinde habere super illum potestatem non est habere potestatem in Papam... Etsi concilium sine Papa non potest definire nova dogmata fidei, potest tamen judicare tempore schismatis, quis sit verus Papa et providere Ecclesiae de vero pastore, quando is nullus aut dubius est, et hoc est, quod recte fecit concilium Constan­tiense. Adde, quod Joannes et Gregorius non inviti depositi sunt; nam ipsi etiam sponte renunciarunt papatui". De concil. l. 2, c. 19. Simili modo *Suarez* (tract. de fide disp. 10, s. 6, n. 19), qui rationem hanc addit: „Quia in eo casu non datur verus Papa in conspectu Ecclesiae, quae proinde minime tenetur illi obedire". Agit de Papa, qui sit dubius, quando non potest certo constare, an vere fuerit electus. Addit: „Si contingeret, uno quopiam recte et rite electo Cardinales proxime post designationem rem vertere in dubium generarique schismata, posset concilium generale de negotio cognoscere, ac pro ratione causae aut electum confirmare aut deponere; quia quamvis eligendi jus concessum sit Cardinalibus, censendum tamen est ea lege fuisse concessum, ut possit semper Ecclesia fieri certa de veritate sui capitis; in casu ergo, quo non possit, jus sibi reservavit convenienter providendi. Est enim hoc et ipsi rationi naturali consentaneum et ad bonum Ecclesiae regimen necessarium. Unde si forte Papa vere coram Deo electus juste deponatur, vere ac valide deponetur, ad eum modum, quo de Papa haeretico diximus". Cf. *Tanner*, Theol. schol. tom. 3, disp. 1, q. 4, n. 171.

[^1]: *Phillips* (Kirchenrecht I, §. 31, p. 258) asserit, hoc principium esse falsum: rationes, quibus id demonstret, non affert. Videtur confundere electionem coram Deo legitimam, et electionem, quae ab hominibus tamquam legitima cognosci possit et cognoscatur. Non sufficit, ut electio coram Deo legitima fuerit; requiritur, ut electio etiam tamquam legitima i. e. tamquam dubio serio non obnoxia cognoscatur. Neque legi sufficit, ut sit lata; requiritur insuper, ut et promulgetur.