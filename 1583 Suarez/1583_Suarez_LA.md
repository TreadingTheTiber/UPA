## SECTIO VIII.

*Utrum Summus Pontifex etiam sine Concilio generali sit infallibilis regula fidei?*

*1. Distinctio. — Instituisse Christum monarchiam Ecclesiae, est de fide.* — De Summo Pontifice duplex est potissima disputatio, una de dignitate et primatu ejus, an fuerit ex institutione Christi, et consequenter sit de jure divino: sed haec pars supponenda potius nunc est quam disputanda, quia revera non est hujus loci propria[^1], neque datur temporis commoditas; legi ergo possunt citati auctores, praesertim Turrecremat., Cano, et Bellarminus, et Cajetanus, in opusc. de hac re. Nos ergo supponimus tanquam de fide certum, Christum Dominum instituisse Ecclesiam suam, ut esset una spiritualis respublica, habens monarchicum regimen, quod ipsemet Christus in Petro inchoavit, ut perpetuo duraret in successoribus ejus. Ita constat ex promissione Christi, Matth. 16: *Super hanc petram aedificabo Ecclesiam meam*; nam est moraliter evidens, per illum articulum, *hanc*, Petrum designasse ; præmiserat enim : *Tu es Petrus* ; et statim subjungit : *Et portæ inferi non prævalebunt adversus eam*, significans perpetuitatem ædificii fundati in illa petra, et consequenter illam petram fore perpetuam, non in persona, sed in cathedra et successione. Et illi eodem modo statim promisit, peculiari et singulari excellentia, claves Ecclesiæ, dicens : *Tibi dabo claves regni cœlorum*. Denique, promissionem hanc prope ascensionem suam Christus implevit, Joan. 21, dicens Petro : *Pasce agnos*, et : *Pasce oves meas*, id est, rege et guberna (hoc enim in similibus locis significat verbum *pascendi* in Scriptura, juxta phrasim hebraicam) totum gregem meum, a minimo usque ad magnum, qui per agnos et oves significatur ; itaque, ex consonantia horum locorum, et verborum proprietate, et ex rei necessitate, et materiæ gravitate, et ex communi sensu ac traditione Ecclesiæ et Patrum omnium, constat Christum ibi instituisse primatum Ecclesiæ in persona Petri, ut in successoribus ejus perpetuo duraret ; et ita est hic articulus tenendus, non solum tanquam de fide, sed tanquam unum ex præcipuis fundamentis fidei, et maxime necessarium ad tollendas hæreses et schismata, ut citati auctores latissime prosequuntur, referendo Patres quos breviter et erudite colligit Maldonat. in utrumque locum Matth. et Joan., satis accurate illa exponendo.

*2. Recensentur variæ Pontificis potestates. - Præsens quæstio est solum de potestate definiendi. —* Altera pars hujus disputationis est de potestate Pontificis, quæ plura membra complectitur ad varias materias pertinentia; habet enim supremam potestatem jurisdictionis in foro sacramentali, de qua dictum est in materia de Pœnitentia, disput. 16; habet deinde supremam jurisdictionem in externo foro spirituali et ecclesiastico, quæ legislativa est, seu directiva, et consequenter etiam est dispensativa, et de illa tractavimus in materia de Legibus, lib. 4, a principio, et lib. 3 Defensionis fidei, a cap. 6, et multa in tractatu de Voto, libro sexto, capite nono, et de Juramento, libro secundo, capite trigesimo; est etiam potestas coactiva, de qua in tomo de Censuris, disputatione prima, sect. 2, dictum est. Extenditur etiam ad dispensandum indulgentiarum thesaurum, ut in tomo de Pœnitentia, disp. 39, declaratum est. Solum ergo superest dicendum de potestate definiendi, seu docendi Ecclesiam cum infallibilitate, quæ propria est hujus loci; et quia de Pontifice, ut definiente simul cum Concilio generali, jam dictum est, solum superest inquirendum, utrum si solus definiat absque generali Concilio, eamdem habeat infallibilitatem, et sit regula fidei, vel possit errare; quia non solum hæretici affirmant errare posse, quod mirum non est, cum primatum ejus negent; verum etiam aliqui catholici dubii sunt; quia, licet primatum agnoscant supra singulos de Ecclesia, non tamen supra totam Ecclesiam collective, et in Concilio generali congregatam, quod etiam fundamentum falsum est, et ideo illo omisso,

*3. Partis negative argumentum primum. — Secundum. — Tertium.* — Ratio dubitandi esse potest, primo, quia una regula viva sufficit Ecclesiæ, et hæc jam assignata est, scilicet, Concilium generale legitimum et approbatum: ergo Pontifex per se non est regula. Probatur consequentia, tum quia in potestate tam singulari et excellenti non oportuit dari multitudinem, tum maxime quia in negotio tam gravi, non expediebat Ecclesiæ ut solus Pontifex sine supremo examine, quale fit in Concilio generali, possit res definire. Unde argumentor secundo, quia alias, quidquid Pontifex definiret, etiamsi temere et sine debito Concilio id faceret, esset de fide credendum, quod durissimum est. Tertio est communis difficultas, quia definitio semper fit a particulari persona, ut constat; sed nunquam est de fide hanc personam quæ loquitur, esse verum Pontificem: ergo potest nunquam esse de fide quod definit.

*4. Assertio affirmativa Catholica. — Probatur primo ex Scriptura.* - Nihilominus veritas Catholica est, Pontificem definientem ex cathedra esse regulam fidei, quæ errare non potest, quando aliquid authentice proponit universæ Ecclesiæ, tanquam de fide divina credendum: ita docent hoc tempore omnes Catholici Doctores, et censeo esse rem de fide certam, quæ imprimis probari potest ex testimoniis proxime citatis. Nam Christus dedit Petro et successoribus ejus auctoritatem pascendi Ecclesiam, maxime in doctrina, et singulari modo, id est, non tantum per auctoritatem prædicandi, quam omnibus Apostolis indifferenter tribuit, cum dicit: *Euntes, docete omnes gentes, et predicate Evangelium omni creaturæ*; sed per potestatem jurisdictionis, interpretandi, seu proponendi veritates credendas, et sub obligatione illas credendi; ergo hæc potestas habet necessario adjunctam infallibilitatem et assistentiam Spiritus Sancti, ut non erret. Consequentia probatur, quia hoc necessarium est propter infallibilitatem Ecclesie in credendo, quam supra ostendimus; nam, si Pontifex docens illo modo, eam posset decipere, etiam ipsa posset decipi; imo cogeretur ad errorem, quia credere teneretur. Antecedens autem patet ex verbis Christi supra ponderatis, et ex traditione Pontificum et Patrum: hac enim ratione docent Ecclesiam Romanam esse matrem et magistram omnium Ecclesiarum. Unde Damasus Papa, epistola ad Stephanum, vocat Pontificem doctorem Orthodoxae et immaculatae fidei, quod etiam agnoscit Hieronymus, in Epist. ad eumdem Damasum, de nomine *hypostasis*. Atque ita idem probat alter locus de fundatione et aedificatione Ecclesiae super Petrum; nam, si Petrus vel successor ejus posset Ecclesiam decipere, non esset firmum, et stabile aedificium, cum a fide pendeat, et ipsa fides respectu Ecclesiae, etiam pendeat ex hoc fundamento. Unde etiam concluditur ita esse intelligendam aliam Christi promissionem, Luc. 22: *Ego rogavi pro te, Petre, ut non deficiat fides tua;* intelligitur enim de Petro, non pro illo tantum, sed ut erat futurus petra, et perpetuum Ecclesiae fundamentum, et ita durat in successoribus, saltem quatenus Pontifices sunt, ut exposuit Leo Papa, serm. 1 et 2 de Assumptione sua, et Innocentius III, in cap. *Majores*, de Baptismo; et multi alii Pontifices, in suis Epistolis decretalibus.

*5. Probatur secundo ex consensu et traditione Ecclesiae.* Secundo igitur et principaliter probatur assertio ex consensu et traditione Ecclesiae; nam imprimis, ut dicebam, Pontifices a principio hanc potestatem in se agnoverunt, et illa usi sunt, et non est verisimile illam usurpasse, tum propter eorum multitudinem et magnam sanctitatem, tum propter consensionem et obedientiam Ecclesiae. Deinde ipsaemet Concilia generalia approbata hanc in Pontifice potestatem recognoscunt, ut patet ex Concilio Viennensi, in Clement. unica de Summa Trinitate et ex Concilio Florentino, sessione 25, in fin.; et ex Lateranensi, sub Leone X, qui articulum vigesimum quartum Lutheri, hanc veritatem negantis, tanquam haereticum damnavit. Item Concilia provincialia a Pontificibus confirmata recipiuntur ab Ecclesia tanquam regula fidei infallibilis, ut patet ex Concilio Milevitano et Arausicano, et ex multis Toletanis et Carthaginensibus, et praecipue de Romanis seu Lateranensibus, de quibus ita sentiunt omnes Catholici Doctores; ergo signum est Pontificem sine Concilio ge-nerali posse aliquid de fide constituere, et con-sequenter sine Concilio provinciali; nam est eadem vel major ratio, quia potest alio modo sufficientem diligentiam adhibere. Denique ita etiam senserunt omnes Patres antiqui quos refert Walden., libr. 3 Doctrinalis; Hosius, in Confess. Fidei, cap. 53; Cano, libr. 5 et 7 de Locis; Turrecrem., lib. 2 Sum., cap. 109, et sequentibus; et Bellarminus, libr. 3 de Pon-tifice; Salmeron, super Matth. 16, et super alia testimonia citata; et ibi expositores mo-derni: et videri etiam potest Directorium In-quisitorum, secunda parte quæst. 2 et 7 us-que ad 17; et Penna, in scholiis ad illas.

*6. Tertio ratione, quod non expediat Eccle-siæ potestatem capitis alligare Concilio. Id ostenditur primo*.—Tertio, possumus hanc veritatem ratione explicare, quia in primis non expediebat Ecclesiæ, propter quam hæc potes-tas data est Pontifici, ut illa daretur quasi alli-gata, et dependens a Concilio generali; ergo verisimile non est ita fuisse datam, ac subinde poterit Pontifex sine tali Concilio veritatem de-finire, sine periculo erroris. Antecedens osten-ditur primo, quia difficillimum est Concilium generale congregare, et ordinarie fieri non po-test sine magno labore et dispendio Ecclesiæ, et aliquando potest esse moraliter impossibile, propter persecutiones, bella, vel alia impedi-menta. Aliunde vero potest sæpe instare ne-cessitas damnandi novam insurgentem hære-sim, vel declarandi veritatem aliquam neces-sariam, quæ in dubium revocatur; ergo opor-tuit Summum Pontificem habere hanc potes-tatem independentem a Concilio generali. Se-cundo, quia ita erat utilius ad majorem Eccle-siæ unitatem, quia nisi caput Ecclesiæ haberet in omnibus superiorem potestatem, facile pos-sent oriri schismata. Tertio, nunquam legimus hanc potestatem datam esse Pontifici depen-denter a Concilio; sed potius, e converso, da-tam esse Concilio dependenter a Papa. Unde ratione illius habet infallibilitatem, et ideo ante confirmationem ejus non habet dictam auctoritatem; ergo Pontifex per se habet il-lam, unde de facto solent Concilia generalia illius sequi judicium, ut videre licet in Ephe-sino primo, et in Chalcedonensi, et in Nicæno secundo. Et videri etiam potest Innocentius I, epistol. 26; et Gregorius, libr. 4, epistol. 32; et Gelasius in epistola ad Faustum.

*7. Corollarium primum de præceptis morum. — De fide esse putatur ab Antonio et Cano*. — Et ex hac generali assertione, sequitur primo Pontificem non posse errare in præceptis, seu rebus moralibus quas tradit vel approbat pro universa Ecclesia. Hoc intelligendum quantum ad substantiam seu quantum ad honestatem morum; nam quoad circumstantias, vel multiplicandi præcepta, vel rigorem aut nimias pœnas, non est inconveniens aliquando committere aliquem humanum defectum, quia hoc non est contra Ecclesiæ sanctitatem; approbare autem turpia pro honestis, vel, e converso, damnare honesta tanquam iniqua, repugnat veritati et sanctitati Ecclesiæ; et ideo in his etiam non potest errare Pontifex. Quod dixit esse de fide Antoninus, 3 part., tit. 12, cap. 8, § 2; Cano vero, lib. 5 de Locis, cap. 5, dixit parum distare. Alii vero recentiores paulo minus rem hanc exaggerant: Molina, de Justit., disputat. 325; Bellarminus, libr. 5 de Roman. Pontif., cap. 5. Declaratur exemplo. Nam Ecclesia approbavit communionem laicorum sub una specie, tanquam sufficientem ad salutem, et ideo hoc habetur tanquam certum de fide, juxta Concilium Tridentinum, sess. 22, cap. 1; sed in hac et simili materia, ut Ecclesia id teneat, sufficit approbatio Pontificis, imo illam tenetur Ecclesia sequi; ergo, ut Ecclesia non erret, necesse est ut Pontifex in tali materia errare non possit; et ita sensit etiam Innocentius III, in capit. *Per venerabilem*, Qui filii sint legitimi. Denique omnia adducta in assertione hoc corollarium confirmant; præsertim quia, ut supra dicebam, decreta morum includunt doctrinam moralem, non minus necessariam ad salutem quam sint aliæ veritates fidei.

*8. Corollarium secundum, de canonizatione Sanctorum. — Ejus ratio. — Temerarium est sentire contra præcedens corollarium*. — Secundo infertur non posse errare Pontificem in Sanctorum canonizatione [^2], ut recte docuit D. Thomas, Quodlib. 9, artic. ultimo; Anton. et Cano, supra; et Bellarminus, libr. 1 de Sanctorum beatitudine, cap. 5; Azor, tom. 2, lib. 5, cap. 6, quæst. 5; Valent., tom. 3, distinct. 1, quæst. 1, punct. 7, § 40, versic. *Itaque quod ad*; Sylv., v. *Canonizat.*, quæst. 3, ubi refert Joannem de Napoli absolute damnantem contrarium de hæresi; Turrecrem., l. 2 Sum., cap. 110. Sumitur vero nostrum corollarium ex Gregorio, in cap. *Sicut*, distinct. 15; et Bernardo, epistol. 174 ad Lugdunenses. Ratio vero est, quia hæc est pars quædam materiæ moralis, et valde necessaria ut Ecclesia non erret in cultu, et adoratione religionis, alias contingere posset ut coleret hominem damnatum, et ad illum preces funderet, quod est etiam contra puritatem et sanctitatem Ecclesiae. Item non licet fidelibus dubitare de gloria Sancti canonizati; id enim sub praecisa obligatione praecipiunt Pontifices in ipsa canonizatione; ergo oportet ut illi praecepto non possit subesse error, alias deficeret Deus in re maxime necessaria Ecclesiae, quod est contra providentiam, et promissiones ejus; et ideo, quamvis haec illatio non sit de fide, censeo esse satis certam, et contrariam esse impiam ac temerariam (Lege, si placet, Walden., tom. 3 Doctrin., tit. 14, cap. 22 et sequent.; Castr., libro 1 de Justa haeret. punit., capite 6; Anconitanum, quaest. 14 et sequentibus).

9. *Corollarium tertium de approbatione religionum*.--*Cant error circa hoc corollarium*.--*Ratio pro eodem corollario*. -- Tertio, infero non posse Pontificem errare in approbatione religionis; ita tradimus etiam ac latius tom. 3 de Religione, lib. 2, cap. 17, et amplectuntur recentiores communiter: Azor, tom. 2, lib. 5, cap. 7, quaest. 2; Valentia supra, et quos dicto loco citamus, quod intelligendum est quoad substantiam ejus, quidquid sit de circumstantiis, ut esse possunt, vel in approbatione religionis non necessariae, vel in nimia multitudine earum, quamvis etiam in his non sit temere ferendum judicium; substantiam autem voco, quod religio approbata non solum non sit noxia vel inutilis, sed etiam simpliciter sit via ad perfectionem; in quo graviter erravit Cano, dicto libr. 5, cap. 5, contrarium sentiens; nam illud temerarium reputavit divus Thomas, opusc. 19, cap. 4; et dicta assertio est valde consentanea Concilio Tridentino, sess. 25, cap. 16 de Regularibus, et Concilio Constant., quod damnavit Wiclephum et Joannem Huss, quia male sentiebant de religionibus a Sede Apostolica approbatis, quos refellit Walden. supra, tit. 9, praesertim a cap. 83; Bellarminus, lib. de Monachis, et alii scribentes contra haereticos. Denique favet communis sensus Ecclesiae, ita sentientis de religionibus approbatis, et contrarium tanquam scandalosum et impium damnantis. Ratio vero est, quia haec etiam est magna pars materiae moralis; oportet enim ut Ecclesia habeat securitatem et certitudinem, non tantum in praeceptis, sed etiam in consiliis, et in via perfectionis. Item, quia approbare religionem est quasi canonizare tale institutum ut sanctum ; ergo ad providentiam Spiritus Sancti spectat ut in hoc non permittat errare Ecclesiam quam specialiter regit ; erraret autem Ecclesia si Pontifex posset errare ; ergo credendum non est id accidere posse.

10. *Ad primum argumentum in numero tertio.* — Primum argumentum ex dictis solutum est : nam revera in Ecclesia non sunt duæ regulæ infallibiles vivæ, sed una tantum, quæ est Summus Pontifex, qui potest variis modis uti ad definiendum sua potestate, prout opportunitas tulerit, et Ecclesiæ fuerit expediens, et ideo unus illorum modorum est, definire cum Concilio generali, quia interdum expedit ad majorem Ecclesiæ satisfactionem, utque magis constat de communi consensu ejus, et ad majorem confusionem hæreticorum, vel quorumcumque contradicentium, ut recte nobis declararunt Apostoli exemplo suo, Actor. 15, et ad Galat. 2.

11. *Ad secundum.* — In secundo vero argumento, postulatur quam diligentiam debeat Pontifex adhibere ad definiendum quando Concilium generale non congregat ; ad quod breviter respondeo, aliquam sine dubio esse necessariam, quia Deus non vult ut homines temere judicent vel gubernent ; quanta vero futura sit, nullo jure, saltem divino, definitum est, sed prudentiæ ipsius Pontificis relinquitur. Solet autem quæri quid sit futurum si Pontifex sine præmissa diligentia definiat : aliqui dicunt posse tunc Pontificem errare, et Ecclesiam posse tunc non assentiri : sed hoc periculosum est, quia Ecclesiæ non poterit constare an Pontifex adhibuerit sufficientem diligentiam necne, vel relinquetur singulorum arbitrio, ut judicent an diligentia sufficiens fuerit, et ideo melius, ut existimo, respondetur non admittendo casum ; nam Spiritus Sanctus, qui regit Ecclesiam, non permittet Pontificem tam imprudenter definire ; et ideo, quoties absolute definit, credendum est sufficientem diligentiam præmisisse.

12. *Ad tertium.* — In ultimo argumento, petitur quæstio superioribus annis valde controversa, an sit de fide hunc Pontificem esse verum Pontificem, quam non possum nunc pro dignitate disputare; breviter tamen, multi sentiunt non esse hoc de fide, sed vix poterunt sustinere certitudinem fidei in rebus definitis a Pontifice, nisi consequenter dicant non solum Pontificem verum, sed etiam nec reputatum ab Ecclesia, posse errare definiendo, quod censet Bellarminus supra. Ego tamen fere ante triginta annos, hoc est anno Domini 1585, docuit Romæ esse de fide, hunc Pontificem esse verum Pontificem, postquam sufficienti consensu totius Ecclesiæ receptus est, et ita approbatus, ut omnes illi obedire teneantur, etiam in definitionibus fidei, quia hæc obligatio necessario supponit illam certam fidem, et illa veritas particularis est sufficienter contenta in universali dogmate fidei, *quod successor Petri est verus Pontifex*; et tunc sufficienter applicatur, et fidelibus proponitur. Quam sententiam postea nostri vel publicis disputationibus defenderunt, vel typis etiam nonnulli mandarunt. Ex quibus consuli potest Alphonsus Salmeron, lib. 4 in Epistol. Pauli, parte secunda, disputat. de Ecclesia, satis ante medium, a § *Angeli etiam*: Albertinus, tom. 1, coroll. 3 Theologico, ex tertio principio philosophico, quæst. 3, a num. 10; Valentia, supra, in § 38, versic. *Secunda ratio*, licet ipsius probatio parum concludat. Reliqua videri possunt in supra citatis auctoribus.

## SECTIO V.

*An certa fide constare possit hunc hominem esse verum Pontificem et Ecclesiæ caput.*

1. Sensus quæstion's.—Pars negans suadetur primo.—Secundo.—Tertio.—Quarto.— Sicut in superiori disputatione de Ecclesia, sectione 9, diximus, ut esse possit utilis et infallibilis fidei regula, oportere non solum in confuso illam esse creditam, sed etiam determinate, et in individuo hanc esse, vel illam, quam oculis cernimus, et hoc sensu appellari *visibilem*; ita nunc quærimus an simili modo verus Pontifex visibilis sit in individuo, et determinate, ita ut non solum credamus esse in Ecclesia unum summum caput, quod Romæ suam sedem habet, sed etiam esse hunc hominem quem oculis cernimus. Videtur ergo non posse, quia Deus nunquam id revelavit. Secundo, quia est res humana et contingens, pendens ex testimonio paucorum hominum, et ex multis circumstantiis valde dubiis, ut an sit baptizatus, an rite ordinatus, etc. Tertio, quia est res cui potest subesse falsum; accidit enim aliquando esse reputatum Pontificem qui talis non erat. Quarto, usu Ecclesiæ constat eos, qui verum Pontificem negant in individuo,non existimari hæreticos; unde a Patribus dicuntur non errare contra fidem, sed contra charitatem, scindentes unitatem.

*2. Ejus sequaces Cano, Vega et alii.—Verior assertio.—Ostenditur primo, ex Conciliis.—Secundo, ex ratione, ab incommodo.—Tertio, ex potestate ipsa papali.* — Propter hæc argumenta aliqui ex Catholicis negant posse immediate fide teneri, hunc esse verum Pontificem, sed solum certitudine quadam morali, quam sufficere dicunt, ut teneamur illi obedire in omnibus, etiam credendis rebus quas de fide esse definierit. Hi sunt Turrecremata, lib. 4 Summæ, part. 2, c. 9, ad finem; Albertin., de Agnoscend. assert., etc., quæst. 3, ad fin.; Cajetanus 2. 2, quæst. 1, a. 3, in respons. ad 4; Bannez, 2. 2, quæst. 1, art. 10, in prioribus commentariis, dub. 2, ad 2; Cano et Vega, quos retuli, disput. 6, sect. 4, n. 3; Cordub., lib. 1, quæst. 17, § 2; Castro, lib. 1 contra Hæres., c. 9, circa medium, a Christian. Axiomata, lib. 2, art. 6, c. 11, et alii. Est vero in his auctoribus nonnulla differentia, saltem in modo loquendi. Quidam[^3] enim, etsi negent haberi immediate de fide, hunc Pontificem, verbi gratia, Gregorium XIII, esse verum Pontificem, volunt tamen esse mediate, eo quod ex una de fide, quod rite electus sit verus Pontifex, et altera naturaliter nota, quod hic sit rite electus, colligatur. Verum nos distinctionem hanc alibi confutavimus. Alii dictam conclusionem fidem sapere aiunt ex eodem fundamento, quod ex una de fide, et altera naturaliter cognoscibili eruatur. Itaque uno verbo appellare possunt Theologicam. Alii tandem simpliciter pronunciant ad fidem non pertinere. Mihi tamen placet contraria sententia; atque dico, sicut Christi Ecclesia visibilis est hæc numero, ita habere posse hoc numero caput visibile, atque adeo de fide esse, hunc hominem, qui communi Ecclesiæ consensione acceptus est ut caput Ecclesiæ, cui ipsa tenetur obedire, esse verum Ecclesiæ Pontificem Petri successorem. Probatur primo ex Conciliis, atque ante omnia in Bulla Martini V, apud Concilium Constantien. disponitur, ab haereticis, qui Ecclesiae Catholicae reconciliari volunt, primum omnium exigendum esse, an credant Papam canonice electum, qui pro tempore fuerit (ejus nomine expresso), esse successorem Petri, et habere supremam potestatem in Ecclesia Dei; est ergo hoc, ut Pontifex supponit, de fide credendum, neque infra certitudinem fidei proponitur res immediate credenda a Pontificibus. Deinde Concilia non distinguunt inter verum Pontificem in communi, et hunc qui nunc sedet cum omni consensione Ecclesiae, sed eadem veneratione et fide complectuntur; sic certe Chalcedonense Concilium recipit nominatim Leonem Papam; sexta Synodus, Agathonem.; Milevitan., Innocentium I; et sic de caeteris. Secundo, si nunquam constat catholica fide hunc esse verum Pontificem, consequenter neque constare potest hoc esse verum Concilium, quod non minus haereticum esset, quam negare vera esse quatuor Evangelia, ut dixit Magnus Gregorius; siquidem verum Concilium formaliter includit verum Pontificem, atque ob talem inclusionem dicimus nos, tam immediate de fide esse, Christum esse animal, viventem substantiam, atque esse hominem; quare si de fide catholica nunquam esset hunc esse verum Pontificem, neque de tali fide essent unquam ejus decreta, quod est haereticum. Videatur decretum Leonis Papae cap. *De libellis*, d. 20. Imo neque catholica veritas et certitudo hujus numero Ecclesiae posset recte consistere, quia haec maxime pendet ex conjunctione cum vero capite, requiritque veros ac legitimos sacerdotes, pastores, et ecclesiasticam hierarchiam; at haec omnia pendent ex eo quod verus et legitimus Pontifex in individuo sit certus, et qua ratione possum dubitare de hoc Pontifice, potero et de antecessore, atque adeo de tota retro serie; ergo de veritate Episcoporum et Cardinalium qui ab his creati sunt; atque ita ruet tota certitudo verae Ecclesiae et hierarchici ordinis: quomodo argumentantur haeretici, contendentes a tempore saltem Urbani Papae defecisse veram successionem; hinc enim satis sibi videntur inferre jam non posse esse certum, an vere Summo Pontifici succedatur, aut ubi gentium vera Ecclesia visibilis extet. Unde praeterea arguitur tertio ex potestate definiendi res fidei, et obligandi ad credendum definita; impossibile enim est teneri me ad credendum ea quae hic homo definit ut dicta a Deo, nisi etiam tenear ad credendum de fide hunc hominem habere a Deo po-testatem definiendi, et assistentiam Spiri-tus Sancti, potestatemque ad me obligandum ut credam quæ ipse definit; hoc autem est plane credere hunc hominem Summum esse Pontificem.

3. Adversariorum evasio. — Rejicitur. — Nec vero intelligi potest, quod quidam res-pondent, sat esse certitudine morali credere hunc esse verum Pontificem, cum Pontifex solum se habeat ut applicans et proponens fidem, dixerimusque in superioribus, ex parte proponentis sufficere certitudinem moralem ad credendum; illud enim verum est consi-derando res propositas in ratione credibi-lium, et quatenus alias jam definitæ ac certæ a proponente proximo seu ministro Evange-lii prædicantur; secus vero est de eo quem oportet me amplecti, ut infallibilem regulam fidei, ejus scilicet materias definientem. Quod declaratur a simili; ut enim, quæ in Scrip-tura continentur fide divina credantur, non sat est certitudine morali, sed fide catholica oportet credere ipsam Scripturam esse divi-nam; tam est autem regula fidei Pontifex quam Scriptura, ut patet ex disput. 5, sect. 5. Ratio vero est, quia quæ in Scriptura con-tinentur vel a Pontifice definiuntur, ut vera sint, non pendent tantum ex eo quod credi-bile sit, etiam evidenter, hanc esse Scriptu-ram, vel hunc esse Summum Pontificem, sed ex hoc quod vere ita sit ac infallibiliter; oportet ergo tanta certitudine credere vere ita esse, quanta creduntur ea quæ ipse de-finit.

4. Aliorum evasio prima. — Expugnatur. — Propter hæc ergo alii negantes etiam, de fide haberi hunc esse verum Pontificem, vo-lunt nihilominus esse de fide hunc hominem, qui certitudine quadam morali in tota Eccle-sia habetur verus Pontifex, vere et rite effi-cere omnia quæ efficit verus Pontifex, et gau-dere privilegiis omnibus assistentiaque Spi-ritus Sancti Petro et legitimis successoribus ejus promissis. At hæc sententia in easdem incidit difficultates quas vitare conatur. Et præterea, ut mihi videtur, propriam vocem ignorat, et contradictoria dicit. Explico sin-gula: primo, unde quæso magis constat hunc hominem, a nobis existimatum Pontificem, gaudere in re ipsa privilegiis Summi Pontifi-cis, quam esse vere Summum Pontificem? Non enim unum magis altero revelatum esse dicitur, et utrumque pendet ab existimatione quadam hominum morali. Imo involvit hæc sententia quippiam non revelatum solum, sed etiam falsum, scilicet, privilegia omnia Summi Pontificis et potestatem alicui dari, qui non sit verus Pontifex ; nam Christus Dominus non cuicumque, sed Petro, et succes soribus legitimis dixit : *Quodcumque ligaveris* etc. Deinde, ut haec ipsa sententia ponit, dari valet Pontifex existimatus tantummodo ; demus vero ita esse, poterit ergo etiam esse non Sacerdos ; numquid igitur ille, si sacramentaliter absolvere tentet aut consecrare, id perficiet ? Nullo modo : contrarium enim astruere haereticum esset; non ergo habet potestatem omnem quam habuit Petrus per illa verba : *Quodcumque ligaveris*, etc.

5. *Effugium aliud praecluditur multiplici-ter.* Dicent forte habere omnem potestatem quoad actus solius jurisdictionis, non autem ordinis. Sed obest primo, quia plenaria jurisdictionis potestas fundatur modo aliquo in potestate ordinis, ita ut necessario illam praerequirat, neque consistere valet plena Summi Pontificis potestas, quae ad Ecclesiae gubernationem pertinet, separata a potestate interiori, et in poenitentiae foro; imo in Pontifice proprie non duae sunt potestates, sed unica eminens, atque utramque comprehendens. Unde tandem concludo contradictionem involvi, asserendo hunc hominem habere supremam potestatem jurisdictionis in totam Ecclesiam, ac negando de fide haberi eumdem esse Summum Pontificem ; quia jam affirmaretur definitionem, ut ita loquar, convenire in hunc hominem, non autem definitum ; idemque pronuntio de credendo hunc hominem habere potestatem definiendi, seu actu vere definivisse ex assistentia Spiritus Sancti, nam haec omnia pertinent ad jurisdictionem inseparabilem a vero Pontifice. Unde etiam intelligitur quomodo ipsi negantes haberi de fide hunc esse verum Pontificem, possint nihilominus credere fide quae ab illo definiuntur, nam re ipsa ac de facto credunt illum esse Pontificem, cum credant habere potestatem ac Summi Pontificis privilegium : ex quadam autem ignorantia putant se non credere. Unde ex ignorantia incidunt in quamdam veluti contradictionem.

6. *Ad primum argumentum in num. 1.* Ad primum argumentum in principio factum, respondemus illud esse a Deo revelatum, quo modo revelatum est hanc esse Ecclesiam veram; quare cum revelavit Petrum esse caput Ecclesiae, pariter revelavit generaliter de omnibus ejus successoribus, solumque deest sufficiens propositio hujus vel illius contenti sub illa revelatione; talis vero propositio habetur per universalem testificationem, approbationem Ecclesiae; quod plane explicatur et confirmatur a simili casu; nunquam enim videtur Deus revelasse Episcopum Romanum esse potius Pontificem Summum quam Alexandrinum, quia nunquam hoc expressit Deus, sed in confuso tantum dixit, quando revelavit Petro dignitatem et successionem, quia talis revelatio sese ostendit et cadit in eos Episcopos, vel in eorum episcopatum, in quo Petro succeditur, postquam illa successio sufficienter est Ecclesiae proposita per traditionem, vel universalem consensionem; quando vero intelligendum sit dari sufficientem propositionem, ita ut omnes obliget, quibusdam videtur tunc dari, cum rite et vere electus, atque adeo verus Pontifex proponitur; et hoc quidem sufficiens est ut ex praecepto obedientiae et charitatis teneamur tali Pontifici obedire, atque ut non possit quispiam jure ab illo disjungi sine schismate; attamen loquendo, ut re ipsa loquimur, de assensione per fidem, fortasse non erit sufficiens propositio, donec moraliter constet illum esse acceptatum a tota Ecclesia, et pacifice possidere suum primatum, atque adeo posse obligare omnes fideles ad credendum quidquid definierit; tunc enim certissime credendum est non posse accidere errorem in universali Ecclesia in re adeo gravi, qualis esset deceptio in ipsa viva regula fidei credenda, nam is error aequipararetur errori in fide; si enim regula posset esse falsa, etiam regulatum, atque si intolerabilis error esset in Ecclesia, quando tota crederet librum aliquem esse canonicum, qui vere non esset, cum tamen ille sit quaedam regula fidei inanimata, multo intolerabilius esset errare in viva regula; quin potius, si circa hanc posset semel dari error in universali Ecclesia, nunquam esset verum illam habere certam et infallibilem regulam vivam fidei sibi loquentem, Christi nomine.

7. *Ad secundum argumentum ibid.* — Ad secundum respondetur ita pendere hanc veritatem ab humano testimonio, sicut pendet fides a proponente, et ideo nihil derogare certitudini fidei; de aliis porro conditionibus requisitis, dicendum illas per se primo non pertinere ad fidem, sed esse quasi conclusiones theologicas, quae consecutione quadam inferuntur; sicut enim ex fine sequuntur media, ita ex eo quod Deus contulit Ecclesiae ut nunquam erret, et vera semper utatur regula in rebus fidei credendis, consequenter speciali cura disponit, ut is qui ad talem dignitatem eligitur, eas omnes conditiones habeat, quae ad illam vere suscipiendam sunt necessariae.

8. *Ad tertium ibid.* — Ad tertium negatur antecedens, nulla enim de ea re extat historia fide digna; accidit quidem aliquando Ecclesiam non agnoscere pro tempore aliquo verum et certum pastorem; conspirasse autem totam in unum falsum caput, existimando scilicet verum esse Papam qui verus non esset, nunquam accidit; neque ex priori incommodo potest argumentum sumi ad posterius, non enim sunt paria; quod enim Ecclesia aliquo tempore non agnoscat certum pastorem, est quidem non parvum Ecclesiae detrimentum, tamen non exponit illam periculo falsorum dogmatum, et perpetui cujusdam et quasi irreparabilis damni, quia omnia illa quae per id tempus efficiuntur a Pontificibus dubiis, valida esse nequeunt sine vera auctoritate pontificia. Unde non existimantur certa, donec per indubitatum Papam stabiliantur; si vero falsus Pontifex indubitatus haberetur, omnia ab illo definita et facta certissima existimarentur, cum tamen infallibilia non essent.

9. *Ad quartum ibid.*—Ad quartum respondetur id fortasse contingere, quia nostra haec sententia de fide non est. Secundo dicitur omnia schismata fere semper nasci, priusquam verus Pontifex absque controversia ab universa Ecclesia receptus sit; si tamen homo aliquis vel Ecclesia particularis nunc negaret obedientiam, verbi gratia, Gregorio XIII, negando simul esse illum verum Pontificem, Petri successorem, non video quomodo posset ab haeresi excusari, magis quam si negaret Romanum Episcopum Petri successorem esse.

[^1]: Vide l. 1 Defensionis fidei, c. 10, et infra, disp. 10, sect. 3.

[^2]: De qua in Defens. fidei, l. 2, c. 8, nonnulla.

[^3]: Vide supra disp. 3, sect. 11; disp. 6, sect. 5; n. 10, et sect. 4, n. 5 et 7; Azor., tom. 2, l. 5, c. 5, q. 4, et c. 21, § Objicies.