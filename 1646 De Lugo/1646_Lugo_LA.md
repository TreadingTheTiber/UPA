## §. V. Infertur ex dictis, quomodo sit de fide hunc esse verum et legitimum Papam.

**325.** Quæstio hæc licet gravis sit et late soleat ab aliquibus disputari; quia tamen fere tota ejus resolutio pendet ex doctrina proxime tradita, non videtur ad alium locum differenda, sed definienda hic obiter ex dictis. Procedit autem de Pontifice indubitato, et ut tali ab Ecclesia recepto: quamdiu enim dubitatur cum fundamento de validitate electionis, certum est, non esse de fide quod hic homo sit verus Papa. Pro sententia ergo negante, id esse de fide afferuntur a P. Suario *disp. 10, de Fide, sect. 5, n. 2*, Turrecremata, Albertinus, Cajetanus, Bannes, Cano, Vega, Corduba, Castro, et alii. Quia nimirum Deus nunquam revelavit hunc hominem esse verum Papam, neque videtur esse de fide quod sit baptizatus, pr out deberet esse, ut sit capax Pontificatus, nec denique de ejus valida electione haberi potest moralis certitudo magis quam de valido baptismo aliorum hominum, vel de consecratione valida hujus hostiæ, quæ id circo diximus §. præcedenti non esse de fide.

**326.** Contrariam sententiam docent nostri Doctores recentiores communiter. Suarez *disp. 5, de Fide, sect. 8, n. 12*, et latius *dicta disp. 10, sect. 5*; Talmeron, Valentia et Albertinus, ex nostra Societate, in suis Corollariis, quos affert idem Suarez *dicta sect. 8, num. 12*, et latius Hurtado *disp. 37 per totam*: quam ego etiam sententiam veram existimo, et supponi videtur in decreto Martini Quinti, quod factum fuit in Concilio Constantiensi, ubi ab hæreticis, qui reconciliationem peterunt, exigitur, ut inter alia quorum fidem profiteri debent dicant se credere Papam canonice electum, nempe N. qui pro tempore fuerit, ejus nomine expresso, esse successorem Petri et habere supremam potestatem in Ecclesia.

**327.** Ratione etiam, aliis argumentis omissis, quæ afferri solent, probari breviter potest ex supradictis, quia hoc etiam objectum singulare contineri videtur in universalibus propositionibus a Deo revelatis : nam ex Dei revelatione constat, Ecclesiam non posse decipi in credendo universaliter aliquo errore, cum sit *Columna et firmamentum veritatis*, § ad Timoth. 2, in qua Ecclesia universalis infallibilitate non minus contineri videtur quod non possit Ecclesia errare in agnoscenda vera regula visibili suæ fidei, quam in rebus aliis credendis per fidem : plus enim Ecclesiæ noceret error circa ipsam regulam veritatis et fidei, quam circa alia objecta particularia, cum esset error in ipso fidei fundamento, cum ergo regula visibilis, quam Ecclesia in sua fide sequitur et sequi omnino debet, sit ejus visibile caput, nempe summus Pontifex, cujus doctrinam et definitiones amplecti debet, non potest Ecclesia decipi acceptando pro Pontifice et regula fidei eum qui vere non esset Pontifex nec fidei regula, sed Pseudopapa, et homo privatus.

*Ecclesia non potest decipi acceptando pro Pontifice eum qui non est vere Pontifex.*  

**328.** Confirmatur primo, quia debemus fide credere omnia definita in Concilio Tridentino, v. g. et in aliis Conciliis generalibus legitimis : ergo debemus fide credere illud esse legitimum Concilium; sicut quia debemus fide credere omnia contenta in Evangelio Marci, debemus etiam fide credere illud esse verum et canonicum Evangelium; si enim possemus prudenter dubitare vel formidare de legitimitate Concilii; possemus etiam dubitare vel formidare de ejus definitionibus. Cum ergo valor Concilii dependeat ex consensu et approbatione veri summi Pontificis, sine qua non habet auctoritatem infallibilem, consequens est ut eadem fide credi debeat verus Pontifex, a quo Concilium legitimam habet auctoritatem et valorem.

Confirmatur secundo, et explicatur, quia sicut debemus fide credere quæ Pontifex summus ab Ecclesia universali receptus definit et proponit, ita debemus credere absque formidine eum esse verum Pontificem; nam vel possumus prudenter de hoc formidare, vel non possumus : si possumus, ergo non possumus credere fide divina, quæ ipse definit; nam quoties possumus prudenter formidare de auctoritate Pontificis definientis, non possumus ab eis definitione moveri prudenter ad cohibendam omnem formidinem circa rem definitam. Si vero non possumus prudenter formidare circa validitatem Pontificatus; ergo possumus fide divina credere hunc esse verum Pontificem : nam ut vidimus §præcedenti quoties non possumus prudenter formidare an hoc individuum continetur in universali revelata, possumus fide divina credere quod Deus de illo locutus fuerit; cum ergo de fide sit omnes Petri successores esse veros summos Pontifices, et aliunde non possimus prudenter formidare an hic homo legitime electus sit in Petri successorem, consequens est ut fide etiam credere possimus hunc esse verum Pontificem, et de hoc etiam Christum locutum quando summis Pontificibus suam auctoritatem infallibilem assistentiam promisit. Responsiones aliquas his argumentis ab aliquibus allatas et earum impugnationes videre poteris apud Hurtadum loco citato.

Hinc autem ad argumenta primæ sententiæ facile responderi potest, Dicimus enim, revelatum esse a Deo, hunc numero hominem, sanctissimum scilicet dominum nostrum Urbanum Octavum esse summum Pontificem, revelatione universali qua revelavit Ecclesiam non erraturam; ibi enim continetur, non errare in agnoscendo hoc individuo pro vero capite et regula visibili fidei catholicæ, in quo gravius et periculosius erraret, quam circa aliquod objectum fidei particulare, quod non esset fundamentum aliorum, sicut regula visibilis est fondamentum doctrinæ fidei et Ecclesiæ, quæ ideo super Petrum et ejus successores fundata dicitur. Eo autem ipso, quod revelatum sit hunc esse verum Pontificem, revelatur etiam eum esse baptizatum, saltem implicite. Si enim velis baptismum includi tanquam partem in veritate Pontificatus, erit etiam de fide ipse baptismus, quia immediate revelatus erit, licet confuse, tanquam pars in suo toto. Si autem velis baptismum ipsum non includi formaliter in veritate Pontificatus, sed præroquiri essentialiter, tanquam dispositionem necessariam ut Deus conferat potestatem pontificiam huic homini, tunc erit magis implicite revelatus, quia sequitur ex duabus de fide, nempe quod Pontifex debeat esse baptizatus, et quod hic sit verus Pontifex; quare cum §. 2 diximus objectum conclusionis, quæ infertur ex duabus revelatis, posse etiam credi immediate de fide absque discursu ex revelatis, consequenter dicendum est baptismum hujus hominis Pontificis ab Ecclesia acceptari esse de fide. Non tamen probo, quod dixit Hurtado *disp. 11, sect. 2, §. 21*, debere nos de fide credere Christum esse in hostia a Pontifice consecrata, quia constat esse rite consecratam. Hoc tamen non video, in qua relatione universali contineatur etiam implicite, aut cur non posset Pontifex absolvere, ordinare, aut consecrare, sine debita intentione, cum inde nullus error in doctrina aut fide redundet in Ecclesiam. Alioquin nec posset contingere, quod ex invaliditate materiæ invalide aliquando consecraret; quod tamen nostro tempore evenisse audivimus, ut cuidam Pontifici solemniter in balisica sancti Petri ipso Apostoli festo celebranti aqua pro vino, errore ministrorum, data fuerit ad consecrandum calicem, quem Pontifex inculpabiliter populo adorandum proposuit: tunc enim nihil definit, aut docet, sed gerit se sicut alii sacerdotes se gerunt in elevatione Eucharistiæ. Denique ad id, quod ultimo loco dicebatur, quod non esset moralis certitudo de valore electionis hujus Pontificis magis quam de baptismo alterius parvuli, vel consecratione alicujus hostiæ in particulari, constat id falsum esse: quia sicut non possumus prudenter formidare de legitimitate hujus Concilii cujus auctoritate credimus dogmata ibi definita, ita non possumus prudenter formidare de vero Pontifice, a quo Concilium ipsum legitimitatem et auctoritatem participat, ad quam formidinem cohibendam conducunt omnia illa quæ faciunt ne possimus prudenter formidare de assistentia Dei erga Ecclesiam suam ne decipiatur: quæ non conducunt, nec concurrunt, ut non possimus formidare de baptismo hujus hostiæ, ut dictum est.